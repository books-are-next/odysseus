---
title: Překladatelův doslov
contentType: prose
---

<section>

Odyssea _psal Joyce celkem sedm let ve třech městech, vydal ho r. 1922 v Paříži, několikrát byl časopisecký i knižní tisk potlačen, teprve po nálezu amerického soudce Johna M. Woolseyho byl v r. 1933 shledán nezávadným. Zárodečný náčrt_ Odyssea _vznikl už r. 1906 v Římě; tam se Joyce doslechl o jistém Dubliňanu Hunterovi, klamaném ženou; ten se mu stal symbolem samotáře a tuláka, v původní traspozici homérského mýtu za první světové války přerostlým v swiftovsko-sternovskou parodii._

_Formálně lze v_ Odysseovi _spatřovat moderní obměnu středověkého trivia, tj. logiky, rétoriky, gramatiky. Trojí zdroj Joyceovy inspirace bylo snad anglické estetické hnutí konce 19. století, moderní evropské drama a scholastická tradice, pěstovaná v jezuitských školách. Podrobnou a hutnou evokací Dublinu v jeho třech složkách: národní, náboženské a jazykové, volbou slov i kříšením vzpomínek autor vědomě vytvářel estetické_ _povědomí národa, z jednotlivin doby pak nadčasový mýtus. Přední místo v Štěpánově vzpouře proti autoritě zaujímá vědomí svatokupectví páchaného Irskem, k tomu pak přistupuje neméně palčivé vědomí zrady na populárním protianglicky zaměřeném politikovi Pamellovi, kterou je osudně poznamenána novější irská historie._

_Složení Joyceova_ Odyssea _zhruba odpovídá trojdílnosti Homérovy_ Odysseje _s_ _třemi hlavními postavami: Telemachem – Štěpánem, Odysseem – Bloomem, Penelopou – Molly, a s trojím dějem. První tři epizody románu odpovídají původní homérské Telemachii. Dvanáct dalších epizod podle_ Odysseje _pak rozvíjí ústřední příběh až po bakchanále u Belly Cohenové. Závěr Nostos, tj. Návrat, pak souběžně se začátkem tvoří zase tři epizody. Jednotlivé epizody nesledují ovšem vždy homérské pořadí, zasahují do nich jiné zřetele i obdoby, homérské předloze celkem odpovídá Telemachovo hledání otce. Bloomova podobnost s Homérovým velezkusilým Ithačanem tkví v jeho světoběžnictví, hybnosti i podnikavosti. Podle přiléhavé charakteristiky R. P. Blackmura je Bloom Jeden každý ve vyhnanství a vyhnanství v Jednomkaždém. Jak jsem do tohoto mnohotvárného i mnohovrstevného díla postupně vnikal, zjišťoval jsem, že i leckteré jiné joyceovské postavy mají homérské rysy; např. jak Tur Mulligan, tak Bivoj Boylan odpovídá homérskému nápadníku Antinoovi, Gerty McDowellová zas připomíná Nausikau._

_Že Joyce obdařil některé postavy románu, zejména Blooma a Molly, rysy skutečných osob z Dublinu i Terstu, je všeobecně známo. Kritikům čtyř slovanských překladů neušel dvojznačný ráz prostředí, smíšený z prvků irských i rakousko-uherských, jak je autor poznal v Terstu. Polskému kritikovi G. Synkovi připomněla intelektuálská aura diskusí v dublinských redakcích a knihovnách cynické i blazeované ovzduší krakovského prvního desetiletí. V zevšeobecnění společných rysů irsko-slovanských nejdále zašel kritik charvátského překladu I. Vidan: podle něho epizoda Kyklopa v Kiemanově hostinci připomene čtenářům nekonečné švejkovské šplechty v obdobných putykách habsburské střední Evropy. Podobné soudy se najdou v kritikách poválečného maďarského překladu_ Odyssea.

_Joyceovo drastické míšení jazykových stylů i samotných jazyků ústí v zrelativnění jazykové funkce slova, ba v parodii. Joyceův vědomě synkretický styl neslouží pojmenování známé skutečnosti, od aktuálního míří k archetypickému a mytickému. Nejde o podstatu pohybu, formy, zvuku a rytmu, nýbrž o intenzivní znázornění jevů._

_Umělecká forma Joyceova_ Odyssea, _v_ _němž podle autora není minulost ani budoucnost, všechno tam plyne ve věcné přítomnosti, bývá charakterizována jako kronika, román, drama, epos, satira, parodie, suma. Jeden z prvních amerických kritiků zjišťoval v_ Odysseovi _trojí složku: symbolické vyprávění_ Odysseje, _duchovní plány_ Božské komedie, _posléze Hamletův psychologický problém. Podle něho Homér poskytl Joyceovi zápletku, Dante prostředí a Shakespeare motivaci. Rozmanitá pojetí_ Odyssea _nacházíme u mnoha jiných joyceovců, pojetí zaměřená k scholastickým, racionalistickým, rouhavým a jiným prvkům. Zvláštní kapitolu tvoří bádání o scholastických prvcích_ Odyssea.

_I_ _někteří freudovci vykládají román věcně a střízlivě. Za zmínku stojí, že Joyce sám měl k psychoanalytické teorii a praxi vážné výhrady, Jungovu nabídku psychoanalytického vyšetření zdvořile odmítl. Freudovsky orientovanému F. J. Hoffmannovi je_ Odysseus _epickou skladbou v renesančním stylu, projevem kdejakých rétorických oblastí a snůškou všeliké učenosti. Ve studii_ Infroyce _nepokládá ovšem_ Odyssea _za dokument nevědomí. Vidí v něm krajně zindividualizované objektivní plynulé vyprávění, s pevnou dějovou kostrou, v rozmanitých literárních polohách, od tradiční až po nevědomou. Opustiv běžná pravidla ustáleného vyprávění, uchýlil se Joyce k důmyslným náznakům. Souvislost vyprávění se v čtenářově povědomí udržuje opakováním motivů._

_Spolu se svými současníky (jako je Marcel Proust, Hermann Broch, Robert Musil, Thomas Mann, Igor Stravinski, Pablo Picasso) patří James Joyce podle německého komparatisty D. R. Hockeho k moderním alexandrincům, k manýristickým eklektikům, jimž je svět kaleidoskopem dějin všech stylů. Bloom ztělesňuje obecně lidskou povahu, která zakouší plynulé stavy vědomí v jakémsi asociativním opojení, ovládaném metodickým sepětím, jehož ráz ukazuje svým původem na introspekční techniku. Na myšlenku, že Joyceův_ Odysseus _se svým dublinským labyrintem je jako podobenství lidského života a jako symbol nevědomí vybudován podle mýtu Thésea – Ariadny – Daedala, navazuje v své polemicky zahrocené joyceovské studii polská badatelka A. Tatarkiewiczová._

_V_ _dopise terstskému příteli a překladateli Carlu Linatimu charakterizoval Joyce_ Odyssea _jako epos dvojího národa, jako cyklus lidského těla, jako drobný příběh (storiella) jednoho dne a zároveň jako encyklopedii. Měl v úmyslu transponovat mýtus sub specie naší doby. Každé dobrodružství (tj. každá hodina, každý orgán, každé umění) se splétá a prolíná a vytváří si vlastní techniku. Zajímavé srovnání jsem našel u jedné švýcarské badatelky: „Jako Paul Klee maloval a kreslil, co je duševně neuchopitelné, tak šlo u Joyce o nové zeslyšitelnění nekonečně bohaté a složité stupnice bytí vnějšího i vnitřního.“_

_Z_ _rozmanitých filiací s příbuznými slovesnými tvůrci zvlášť bych zdůraznil Joyceovu literární souvislost s Flaubertem, objevitelem všednosti jakožto protikladu romantična. Všednost zabíjí Emu Bovaryovou. Flaubert byl tak posedlý všedností, že přikládal velký význam předmětům, až nakonec v_ Bouvardu a Pécuchetovi _neposuzoval člověka jako hrdinu, ale jako předmět. Od Flauberta pak vede přímá cesta k Joyceovi: z všednosti jako kladné hodnoty vytváří Joyce epos. Je to patrné na struktuře_ Odyssea: _děj je omezen na jediný den, libovolný den v životě libovolného člověka, den, kdy se Bloomovi přihodí, co se může přihodit komukoli. K tomu pak jako dějová armatura přistupuje_ – _podobně jako u Marcela Prousta_ _– pokus o plánované vyprávění._

_Pochopit autorský záměr_ Odyssea _mi pomohl výklad anglického avantgardního prozaika Philipa Toynbeeho, opřený o svědectví samotného Joyce. V_ Odysseovi _si autor stanovil čtverý úkol: smířit a spojit metodu naturalismu a symbolismu, filozoficky vzato rozřešit dávný problém jednotlivin a obecnin, psychologicky vzato najít vztah soudobé jednotlivcovy mysli ke kolektivní prvopočáteční mysli plemen. K tomu přistupuje autorova snaha o stereoskopický pohled. Vžíval se do trojí rozdílné mysli a skrze ni podával složité členění skutečnosti, z čehož mu vyplynulo použití různých jazyků pro různé postavy a situace. Do románu zaváděl cosi blízkého formální hudební stavbě. Posléze se pokusil realisticky znázornit zvláštní, ničím nevázaný průběh lidského vědomí. Přísným požadavkům společensky i dobově determinovaného naturalismu vyhovuje velká část děje, zvlášť v pohřebním výjevu nabývá román básnické celistvosti i nutnosti. Parodie, jimiž je vyplněna nemocniční epizoda Héliův skot, neomezuje se jen na tuto epizodu parodií, ve skutečnosti je vlastně celý_ Odysseus _napsán v jazyce zpola parodickém. V tom ohledu má mimochodem blízko k pozdnímu Thomasu Mannovi; v eseji_ Jak jsem psal doktora Fausta _Mann tuto spřízněnost volbou sám přiznal: „Já znám ze stylů vlastně už jenom parodii. V tom jsem blízký Joyceovi.“ Komparatistovi J. J. Mayouxovi, který shledává u Joyce obdoby se současným dadaismem a surrealismem, je_ Odysseus _nehoráznou parodií v humanistické tradici, totiž v tradici erasmovské, rabelaisovské, sternovské. Nápadné sternovské noty si všimli mnozí joyceovci, stejně jako jim neušly výrazné stopy jiného dublinského rodáka Jonathana Swifta._

_Existují práce o historických kořenech Joyceova díla, týkající se manichejství i démoničnosti. Zdůrazňuje se jeho rouhání i burleska ritu: Štěpán vstupuje do bordelu za zpěvu velikonočního introitu, v Kirkině epizodě se ozve parodie mariánské litanie, v Kyklopově epizodě zas parodie mešního obřadu._

_Irští znalci podivně zkomoleného, zatuchlého, duchovně ochrnutého maloměšťanského křesťanství, v němž Joyce v Dublině vyrůstal a proti němuž se mladicky bouřil, zdůrazňují, že přes všechnu dublinsky farskou, vulgární podobu nepřestala mu být církev pravoplatnou dědičkou dvaceti století autority a zbožné úcty, z jejíchž intelektuálních hranic se nikdy zcela nevymanil. Jeho zaujetí pro symboly, cykly a korespondence nemá nic společného s pouhým estetickým zájmem, jaký se někdy projevuje u protestantů; liturgie se svou symbolikou a doslovností mešních úkonů je mu vždy znovu obnovovanou obětí, vždy znovu proměňovaným chlebem a vínem. Jeden z Joyceových apologetických kritiků dokonce z řeckých pojmů metempsychózy a stoické palingeneze neboli znovuzrození usuzuje na další možné filozofické kořeny Joyceova nepravověrného myšlení._

_A ještě krátce o jedné barvité složce Joyceova_ Odyssea, _v_ _níž se odráží tradice irského církevního, politického i advokátského řečnictví. V Eolově epizodě jsou jako v nějaké příručce pro adepty řečnictví sestaveny řečnické typy do úplného lexikonu figur a tropů. Zároveň slouží tato epizoda za obraz zkostnatělosti Dublinu r. 1904, ustrnulého v duchovní poloze vzdělané irské společnosti 18. století, jejímž jazykem i stylem se anachronicky vyjadřuje._

_Od knižního vydání Joyceova_ Odyssea _uplynulo dobrých padesát let. Jak pohoršovalo mnohé čtenáře, dohadoval jsem se z reakcí kritiků. Některé zarážela_ Odysseova _karamazovská neevropskost, anarchičnost, jiní srovnávali Joyceovo tragické veselí s nietzscheovskou notou; H. G. Wellse_ _pohoršovala Joyceova swiftovská „posedlost kloakou“; naproti tomu T. S. Eliot ocenil přímo vědeckou neosobitost_ Odyssea _a_ _znovu po Valerym Larbaudovi novátorství metody, založené na paralelismu s Homérovou Odysseou. Recenzentovi_ New Statesmanu_, představiteli esejistické kritiky, jevil se Joyce jako mistr všech stylů, ale žádný stylista,_ Odyssea _označil za_ Tristrama Shandyho, _napsaného gulliverovským Brobdingnačanem; recenzent_ Times Literary Supplement _shledával dokonce nápadnou podobnost Joyceovy knihy s prózou šílenců._

_Když_ Odysseus _v r. 1922 vyšel a byl v Americe a v Anglii potlačen, stal se pro mnohé čtenáře pouhou senzací. Za padesát uplynulých let_, _kdy vycházely knihy mnohem drastičtější a syrovější (četné z nich dnes polozapomenuté), oceňuje čtenář jiné kvality Joyceova díla: především formální experimentátorství, zvlášť patrné na využití proudu vědomí jako tvůrčí metody, a teprve v druhé řadě popření konvenčních zábran._

_Historický význam Joyceova umění: jeho tématické objevitelství, plodné formální experimentování, modernost senzibility, stylistickou vynalézavost a výrazovou ekvilibristiku, jedním slovem podněty, které próze 20. století přineslo Joyceovo dílo, šťastně shrnul polský překladatel Maciej Slomczynski výrokem: „V jediném díle tu počíná a vrcholí umění nového druhu.“_

_Závěrem několik slov k mému překladu. První podnět k němu mi dal studijní zájezd do Irska v r. 1926. Po návratu jsem si v cizojazyčném knihkupectví pana Pommereta ve Veleslavínově ulici koupil výtisk 8. pařížského vydání_ Odyssea. _V_ _Irsku jsem pak pobyl ještě třikrát, sám i s jinými joyceovci putoval (jako na nějaké křížové cestě) po místech, o nichž, je v_ Odysseovi _řeč, mluvil s některými pamětníky, byli mezi nimi také dva Joyceovi spolužáci. V dalších letech jsem pak začal shromažďovat joyceovský materiál. Teprve po průpravných pracích na překladech Swifta, Sterna, Carrolla a irských povídek jsem přikročil k soustavnému studiu joyceovské literatury v našich i v cizích knihovnách (Londýn, Dublin, Paříž, Curych, Terst). Posléze jsem se pustil do práce na překladu. Kromě životopisů, komentářů, kritických pojednání, konkordancí jsem přihlížel pro srovnání asi k tuctu dostupných překladů. Mezi nimi byl také první český překlad z r. 1930, v pořadí třetí po německém a francouzském, pořízený Ladislavem Vymětalem a Jarmilou Fastrovou. Je to překlad záslužný a průkopnický, místy šťastnou intuicí sice výstižný, ale dnešním požadavkům na překlad uměleckého díla a obsáhlým výsledkům joyceovského bádání přece jen vzdálený. Po něm následovaly další slovanské překlady v tomto pořadí: chorvátský od Zlatka Gorjana z r. 1957, slovinský od Janeze Gradišnika z r. 1967, polský od Macieje Slomczynského z r. 1969. Druhý maďarský poválečný překlad od Miklóse Szentkútyho je z r. 1974._

_Při pročítání dosavadních překladů_ Odyssea _mě zaujala rozmanitá řešení překladatelských problémů, jichž Joyceův styl skýtá nepřebernou hojnost. Text se hemží stylistickými ozdobami, jako jsou onomatopoje, aliterace, vnitřní rýmy a jiné hudební a rytmické prostředky, nemluvíc ani o calembourech, přeřeknutích, parodiích, zkomoleninách, patvarech. Jak bedlivě je třeba všímat si jich, aby se překlad neochudil, o tom svědčí epizoda Eolus s vyčerpávajícím katalogem ozdob klasického řečnictví._

_Další problém je překlad, respektive nápodoba mluvících jmen. Namátkou uvedu aspoň několik příkladů: Štěpánova přezdívka Kinch, synonymicky používaná v dvojím významu, anglickém (děcko) a v gaelském (ostří nože). Dále Mulliganovo přízvisko Buck (Tur), zejména pak přízvisko Mollyina milence Blazes (Bivoj) Boylan. Dále jméno vítězného koně Zahodil (Throwaway), Helyho přízvisko Wisdom (Rozšafa), Kelleherovo Corny (Fňukal), jakož i Flynnovo Nosey (Čmuchal)._

_V epizodě Héliův skot, ve vybraných ukázkách anglické slovesnosti, naznačujících vývoj embrya, je hojně použito aliterací, počínajíc anglosaskými texty: before born babe bliss had (když se rodilo robě rozmarně vedlo sobě), až po pastiš à la de Quincey: all their moving moaning multitude, murderers of the sun (celá ta chumlavá, chroptivá chamraď chlemtačů slunce). Citově zabarvená aliterující epiteta, jako je dear dirty Dublin, jsou v překladu nahrazena jediným zdrobnělým epitetem: špinavoučký Dublin. Touto „věrností v nevěrnosti“ je překladatel, jak se skromně domnívá, bližší duchu díla než nějakou doslovností._

_Překladatelské problémy obtížnější i zdánlivě snazší se vyskytují ve všech epizodách. Připomenu jen často citovaný monolog usínající paní Bloomové ze závěrečné epizody, bez zřetelného členění pokračující celých čtyřicet stran původního textu. Ve skutečnosti se i při chybějící interpunkci skládá ze sedmi vět. I tak tyto věty znamenají pro překladatele v pravém slova smyslu_ pièce de résistance, _tedy vydatné sousto._

_Tyto a desítky jiných problémů v Joyceově textu řešili slovanští překladatelé každý po svém. Jejich úsilí ocenila kritika uznale i s výhradami: za nejzdařilejší pokládá překlad polský a slovinský. Polský se dočkal v překladatelově zpracování pozoruhodné dramatizace a divadelních provedení na polských scénách i na festivalu v Benátkách. Slovinský překlad byl překladatelem upraven také jako školní vydání._

_Závěrem připomínám, čím byl autor_ Odyssea _svému bezděčnému curyšskému sousedovi z první války C. G. Jungovi. „Co jsem se napřemýšlel,“ píše Jung r. 1960 Herbertu Readovi, „o Joyceovi a Picassovi, mistrech fragmentování estetických obsahů a kupení geniálních trosek…_ V Odysseovi _vplývá nekonečný, bezdechý svět trosek do skutečna, tj. do vesmíru neslýchaných vzdechů a nářků a neprolitých slz, neboť utrpení se samo zalklo a své estetické ‚hodnoty‘ začalo zjevovat nekonečné rumiště… Viděl jsem, jak se stejný proces odehrával u Picassa.“_

_ALOYS SKOUMAL, _1976__

</section>

[^1]: Přistoupím k oltáři božímu.

[^2]: Zlatoústý.

[^3]: Algernon Charles Swinburne (1837–1909), angl. básník.

[^4]: Po vínově rudém moři;  z Homérovy _Odysseje_.

[^5]: Moře! Moře!; z Xenofontovy _Anabáze_.

[^6]: Pupek.

[^7]: Mater Misericordiae, Richmond – nemocnice v Dublinu.

[^8]: Nechť tě obklopí liliový zástup zářících vyznavačů, nechť tě přivítá plesající sbor panen. (Irská modlitba nad umírajícím.)

[^9]: Ve jménu Otce i Syna i Ducha svatého.

[^10]: A v jednu svatou všeobecnou a apoštolskou církev; vyznání víry, součást mše.

[^11]: Hrome! Panebože!

[^12]: Láska matčina; láska k matce.

[^13]: Po přímých cestách.

[^14]: Cena Paříže, vyznamenání.

[^15]: Mistr všech vědoucích (tj. Aristoteles), z Dantova _Pekla_.

[^16]: Po sobě.

[^17]: Vedle sebe.

[^18]: Věčný zákon.

[^19]: Biskupský pláštík.

[^20]: Doslova: Přines s sebou; soudní obsílka.

[^21]: Ať odpočívá v pokoji.

[^22]: Na stráž!; z Verdiho _Trubadúra_.

[^23]: Úvodní árie.

[^24]: Slez dolů, plešatče, abys příliš nezplešatěl.

[^25]: Ó ano, jistě!

[^26]: Doslova: velký rok; nesmírná doba.

[^27]: Kdo vás přivedl do tohoto trapného stavu?

[^28]: Holub, Josefe.

[^29]: Teplé mléko.

[^30]: Králíku.

[^31]: Loterie, terno.

[^32]: Život Ježíšův.

[^33]: To víš, je to legrační. Jsem socialista. Nevěřím v boží existenci. Tátovi to nesmím říct.

[^34]: On věří?

[^35]: Můj otec ano.

[^36]: Konec.

[^37]: Fyzika, chemie a přírodověda.

[^38]: Zadělávané plíčky.

[^39]: Boulevard St. Michel.

[^40]: On, to jsem já sám.

[^41]: Ještě dvě minuty.

[^42]: Zavřeno.

[^43]: Haha!

[^44]: Cože?

[^45]: Baletní sukýnka.

[^46]: Dlouhé bílé kalhoty a krátké červené; název humoristických časopisů.

[^47]: Řezy.

[^48]: Krém bretonského pudinku.

[^49]: Půl žejdlíku!

[^50]: On je Ir. Holandský? Sýr ne. Irové, my dva, Irsko, víte? To jo!

[^51]: Na zdraví!

[^52]: Slečna.

[^53]: Děvče pro všechno.

[^54]: Můj syn.

[^55]: Pramice uvízlá v písku.

[^56]: Přemýšleje o hrozných věcech.

[^57]: Samozřejmě.

[^58]: Bratr čuník.

[^59]: K tobě všeliké tělo přijde; _Žalm 65, 37_.

[^60]: Spíše.

[^61]: A viděl Bůh. A bylo velmi dobré; Genesis 1, 31.

[^62]: Hle, jak malá nožka!

[^63]: Dni i noci kvílí nad utrpěnými křivdami.

[^64]: Onen totiž Lucifer, jenž nezná západu. (Z obřadů svěcení svící na Bílou sobotu, Lucifer = Světlonoš, Jitřenka.)

[^65]: No dobře.

[^66]: Tam ruku dám ti; z Mozartova _Dona Giovanniho_.

[^67]: Zda chci či nechci; z Mozartova _Dona Giovanniho._

[^68]: Sladké nic nedělání.

[^69]: Stavovská solidarita, morálka.

[^70]: Ejhle člověk! – Pilátův výrok o Ježíšovi.

[^71]: Iesus Nazarenus Rex Iudaeorum – Ježíš Nazaretský, král židovský.

[^72]: Iesus Hominum Salvator – Ježíš, spasitel lidí; In hoc Signo (vinces) – V tomto znamení (zvítězíš); In Hac Salus – V tomto (kříži) spása.

[^73]: Stála Matka, mariánský hymnus.

[^74]: Kdo je člověk!

[^75]: Španělská pleť.

[^76]: Jak chví se srdce mé; z Mozartova _Dona Giovanniho_.

[^77]: Nevcházej v soud se služebníkem svým, Pane. _Žalm 142, 2_.

[^78]: A neuveď nás v pokušení; z _Otčenáše_.

[^79]: Do ráje (ať doprovodí tě andělé); pohřební zpěv.

[^80]: Nechť má tělo.

[^81]: O mrtvých nejinak než dříve, tj. stejně jako dříve – jen dobré.

[^82]: Pesach, židovské Velikonce.

[^83]: Slyš, Izraeli, Hospodin Bůh náš, Hospodin jeden jest.

[^84]: Léta Páně.

[^85]: Říše římská.

[^86]: Vstupte, děti!

[^87]: Pane, smiluj se!

[^88]: Pokoj bychom vyprosili tobě… porozprávět sobě… neb vichr právě ustal ve své zlobě; z Dantovy _Božské komedie_, přel. O. F. Babler.

[^89]: V tom vzduchu šerém; z Dantovy _Božské komedie_, přel. O. F. Babler.

[^90]: Tak pokojná ta auriflamma (praporec); z Dantovy _Božské komedie_, přel. K. Vrátný.

[^91]: Větší touhou, zírat zas, mě zažeh; z Dantovy _Božské komedie_, přel. K. Vrátný.

[^92]: Itálie, učitelka umění.

[^93]: Zákon odvety; z knihy _Exodus_.

[^94]: Byla kdysi Trója; z Vergiliovy _Aeneidy_.

[^95]: Žádné statky.

[^96]: Bůh to byl, jenž poklid tento mi zjednal; z Vergiliových _Zpěvů pastýřských_, přel. O. Vaňorný.

[^97]: Naše věc je svatá; z opery _Hugenoti_ od. G. Meyerbeera (1791–1864).

[^98]: Don Giovanni! K tomuto kvasu jsi mne pozval! Z Mozartova _Dona Giovanniho,_ přel. R. Vonásek.

[^99]: A on pak trubku udělal si z řiti; z Dantovy _Božské komedie_, přel. O. F. Babler.

[^100]: Zdráv buď, Mistře.

[^101]: Předpeklí.

[^102]: Ani nejmenovat!

[^103]: Člun je na souši. Jsem kněz. – Slova z irského slabikáře.

[^104]: Pohledem člověka zahubí (bazilišek).

[^105]: Kraj mládí; v keltské mytologii blažené bezčasí.

[^106]: Běhna.

[^107]: Čemu se posmíváš, tomu budeš sloužit.

[^108]: Je Velký pátek!

[^109]: Ještě dvacet sous. Budeme dělat prasečinky. Minet? Chceš?

[^110]: Rozvod od stolu a lože.

[^111]: Tvary slovesa močit.

[^112]: Měli by mě zarazit.

[^113]: Ba co více. V lidské společnosti záleží nejvíce na tom, aby byla láska mezi mnohými.

[^114]: Oroduj za nás.

[^115]: Polib mi prdel! Srdíčko moje.

[^116]: Praví Eglinton Posloupnopisec.

[^117]: V ten čas, kdy život náš je na půl cestě; z Dantovy _Božské komedie_, přel. K. Vrátný.

[^118]: Ještě víc. Podnes. Znovu. Potom.

[^119]: Sebetrapič – název antického dramatu a též básně Ch. Baudelaira.

[^120]: Býk ověnčený k oběti.

[^121]: Štěpánovo děvče. Ano, jeho. Gelindo se rozhodne, že nebude Š. D. milovat.

[^122]: Otče, pravil; padající Ikarus volá svého otce podobně jako Kristus na kříži.

[^123]: Co chcete?

[^124]: Našel jsem to! Už to mám!

[^125]: Já sám.

[^126]: _Summa_ proti pohanům od Tomáše Akvinského.

[^127]: Irský bůh lásky a krásy.

[^128]: Náš přítel.

[^129]: _Třicetiletá_ – Balzakův román.

[^130]: V pravdě je hodné a spravedlivé; počátek eucharistické modlitby při mši.

[^131]: Počet vyvolených.

[^132]: Ejakulace semene do ženského přirození.

[^133]: Tvořit beránky.

[^134]: Bože, ku pomoci.

[^135]: Reš (hebrejská číslice): Blahoslavení neposkvrnění: Počátek slov tvých jest pravda: na věky všickni soudové spravedlnosti tvé. _Žalm 118_.

[^136]: Sin (hebrejská číslice): Knížata pronásledovala mne bez příčiny: a slov tvých strachovalo se srdce mé.

[^137]: Taky jsem míval takové názory, když jsem byl mladičký jako vy. Potom jsem se přesvědčil, že svět je dravec. Škoda. Vždyť váš hlas… byl by zdrojem příjmu, jen do toho. A zatím se obětujete. Oběť nekrvavá.

[^138]: Doufejme.

[^139]: Dejte na má slova. Uvažujte.

[^140]: Budu uvažovat.

[^141]: Ale vážně, hm?

[^142]: Vida. Přijďte za mnou a myslete na to.

[^143]: Nashledanou, Mistře. A děkuji.

[^144]: Není za co. Promiňte. Všechno nejlepší.

[^145]: Nerozluštitelné kabalistické zaklínadlo.

[^146]: Hluboký hlas, bas.

[^147]: Chtěl jsem z přinucení.

[^148]: Poslední módní výkřik.

[^149]: Ve městě, u moře.

[^150]: Milostně, leč nepříliš.

[^151]: Celá láska se mi zjevila, upřel jsem na ni pohled; z Flotowovy opery _Marta_.

[^152]: Komorní hudba. Nočník.

[^153]: Zde v těch kobkách svátosti; z Mozartovy _Kouzelné flétny_, přel. J. K. Chmelenský.

[^154]: Má vina.

[^155]: Příteli.

[^156]: Buď zticha.

[^157]: Houbovité tělísko.

[^158]: Ve chvíli smrti při popravě.

[^159]: Mečík krvavý.

[^160]: Irský pozemní hokej.

[^161]: Družina.

[^162]: Pro veřejné blaho.

[^163]: Irský přípitek.

[^164]: Irský národ; jméno vlasteneckého sdružení.

[^165]: Přestaň.

[^166]: Příčetný.

[^167]: Naplivat na Angličany! Věrolomný Albion!

[^168]: Třesky plesky.

[^169]: V zahradě.

[^170]: Německá sentimentální vojenská píseň.

[^171]: V lůně matčině.

[^172]: Zjevení Páně neboli Tří králů.

[^173]: Vstaň, osvěť se (Jeruzaléme).

[^174]: Všickni … ze Sáby přijdou.

[^175]: Spomožení naše ve jménu Páně. – Který stvořil nebe i zemi. – Pán s vámi. – I s duchem tvým.

[^176]: Bože, jehož jménem se veškerenstvo posvěcuje, vylej své požehnání na toto stvoření: a učiň, aby kdožkoli jich podle zákona i vůle s díkučiněním požívati bude, skrze vzývání Tvého přesvatého jména tvým působením tělesného zdraví i duševní záštity dosáhl skrze Krista Pána našeho.

[^177]: Velevážený pan.

[^178]: Spojka „a“.

[^179]: Sbohem, milý kamaráde! Sbohem!

[^180]: Mše za zemřelé.

[^181]: Zkratky nehorázných titulů, podle E. Kreutzera znamenají: Podvazkový rytíř, Rytíř sv. Patrika, Chrámový rytíř (tj. zednář), Tajný rada, Rytířský komandér lázeňského řádu, Poslanec, Smírčí soudce, Bakalář lékařství, Řád za vynikající službu, Sodomita, Vrchní štolba, Člen Královské irské akademie, Bakalář práv, Doktor hudby, Chudinský opatrovník, Člen Trojické koleje v Dublinu, Člen Královské irské univerzity, Člen Královské irské lékařské koleje, Člen Královské irské chirurgické koleje.

[^182]: Pěkná podívaná!

[^183]: Té neskonalé (svátosti) – hymnus od Tomáše Akvinského.

[^184]: Chléb z nebe dal jsi jim.

[^185]: Mrzutost.

[^186]: Chvalte Hospodina všickni národové; _Žalm 116_.

[^187]: Prádlo.

[^188]: Správně: La causa è santa, tj. svatá věc.

[^189]: Vari z cesty; píseň irského básníka Ch. G. Duffyho.

[^190]: Dobrou noc, slečno. Muž miluje krásnou dívku.

[^191]: Následným účinkem.

[^192]: Panno a matko, dcero syna svého; z Dantovy _Božské komedie_, přel. K. Vrátný.

[^193]: Petr rybář = papež.

[^194]: Aby se poznalo tělesné tajemství našeho pohlaví.

[^195]: Modlete se, bratři, za mě.

[^196]: Kde, jak.

[^197]: Štěpánská píseň.

[^198]: Smrt policajtům!

[^199]: Slintavka.

[^200]: Taková a tak veliká je zkaženost této doby, římští občané, že naše vdané paní mají raději chlípná lechtání kdejakého libyjského polomuže než pořádné moudí a strmé ztopoření římských centuriónů.

[^201]: Ale jistě… tisíceré díky.

[^202]: Obchodník s pláštěnkami.

[^203]: Ploditel, tj. Mulligan.

[^204]: U něho… hrome… vážně.

[^205]: To jsou dvě věci.

[^206]: Těhotná.

[^207]: Plod bez srdce v plodu.

[^208]: Budiž!

[^209]: Mrtvé moře.

[^210]: Porod.

[^211]: Čich.

[^212]: Všechno pomíjející, z Goethova _Fausta_.

[^213]: Nebe.

[^214]: Dojil jsi krávu mrzutost. Teď piješ sladkého mléka jejího vemene. – Z Nietzschovy _Tak pravil Zarathustra_, přel. O. Fischer.

[^215]: Skrze bohyni Partulu a Pertundu, teď je čas pít; Partula byla římská bohyně porodu, Pertunda obcování.

[^216]: Hodnověrnost. (V Irsku dostal napít podle zákona i po zavření hospody každý, kdo hodnověrně prokázal, že přichází ze vzdálenosti 4 mil.)

[^217]: Požehnej vás Všemohoucí Bůh, Otec a Syn.

[^218]: Kupředu, děti!

[^219]: Cca 5,5 km, perská míra vzdálenosti.

[^220]: Matka mě oženila.

[^221]: Všichni se napijeme absintu, čert ať nám vezme zadek.

[^222]: Dobrou noc vespolek.

[^223]: Na vaše (zdraví).

[^224]: Veseliti se budou na ložích svých; _Žalm 149, 5._

[^225]: Aby se naplnilo písmo.

[^226]: Viděl jsem vodu vytékající z chrámu od boku pravého, aleluja.

[^227]: (Trochu vyšším hlasem.) A všichni, na něž voda splynula.

[^228]: (Slavnostně.) Spaseni jsou.

[^229]: Krásná nelítostná paní; báseň J. Keatse (1795–1821).

[^230]: K bohyni, která obveseluje mladost mou.

[^231]: Dobrý večer, slečno Blanko, co je to za ulici?

[^232]: Mabbot Street.

[^233]: Ano, vím, tatínku.

[^234]: Gojská zábava.

[^235]: Jak chví se srdce tvé?

[^236]: Každý má jiný vkus.

[^237]: Dostatečný důkaz.

[^238]: Černá jsem, ale krásná, dcery jeruzalémské; zkomolená _Píseň Šalamounova_.

[^239]: Komu to prospívá?

[^240]: Buď nastotisíckrát vítán.

[^241]: Jak krásný je tvůj král, Izraeli.

[^242]: Motlidba před židovským Dlouhým dnem.

[^243]: Zvěstuji vám velikou radost. Máme kata. (Parafráze slov, jimiž se vyhlašuje nový papež.)

[^244]: Šťastný svazek. (Parafráze na Culpa Felix – Šťastná vina z velikonoční liturgie.)

[^245]: Jdoucí na smrt tě zdraví.

[^246]: Počátek hebrejské abecedy a další hebrejské výrazy.

[^247]: Nevtipný příběh je kočár bez koně.

[^248]: Neporušená panna.

[^249]: Židovký puch.

[^250]: Leopoldovo narození.

[^251]: A nazváno bude jeho jméno Emmanuel.

[^252]: Nebesa vypravují slávu boží_; Žalm 18, 1._

[^253]: Ale, hergot… Mladost radost. Ať se mládí vydovádí.

[^254]: Tak to je.

[^255]: On přichází! Jsem to já! Muž, který se směje! Prvotní člověk!... Pánové a dámy, sázejte!... Sází se!... Už to nejde.

[^256]: Argument k ženě.

[^257]: Živote můj, miluji tě; z Byronovy básně.

[^258]: Zhřešil jsem!

[^259]: Zde v hampejzu, kde rozbili jsme stan; (z Villonovy _Závěti_).

[^260]: Bez okolků.

[^261]: Daruj nám pokoj.

[^262]: Neukojené prahnutí / zpytavá žena / nás všechny zničí; (zkomolený úryvek z Wagnerovy _Valkýry_).

[^263]: A vyvýšeni budou rohové spravedlivého; _Žalm 74, 11_.

[^264]: Dráždivé spodní prádlo. Olala. Ten má frňák.

[^265]: Ať žije upír!

[^266]: Hovnajs!

[^267]: Všichni dopředu! Poklonit se! Všichni na místo!

[^268]: Čtverec! Dva dopředu!... Vyrovnat!

[^269]: Vpřed! Osm! Skrz! Pozdrav! Pohyb rukou! Křížem!

[^270]: Šuplíky! Dámský řetěz! Košík! Zády k sobě!

[^271]: Pekařka! Kroužky! Můstky! Kolotoč! Šneci!

[^272]: Tančete se svými dámami! Vyměňte si dámy! Podejte své dámě kytičku! Poděkujte!

[^273]: Ale ne, kdepak!... Nebudu sloužit!

[^274]: Ostatně mi do toho nic není.

[^275]: Nemočit.

[^276]: Také v Paříži je to vidět.

[^277]: Ach jé.

[^278]: Božínku!

[^279]: Milý kněže? (název písně J. Banima, 1798–1844).

[^280]: Zemřeme za Irsko!

[^281]: Chvátej loupiti; z _Izaiáše 8, 3_.

[^282]: Pozpátku „Alleluja: nebo kraloval Pán Bůh náš všemohoucí“; praktika při černé mši.

[^283]: Odejde Jidáš. A odšed osidlem se oběsil; (_Mat. 27, 5_).

[^284]: Věrný Achates; nerozlučný druh Aenea ve Vergilově _Aeneidě_.

[^285]: Po cestě.

[^286]: Polosvět.

[^287]: Kolegové, kumpáni.

[^288]: Nejsem neznalá útrap a nešťastným pomáhám ráda; parafráze z Vergiliovy _Aeneidy_, přel. O. Vaňorný.

[^289]: Vzácný pták (tj. bílá vrána).

[^290]: Vypravěč, povídálek.

[^291]: Chladnokrevnost.

[^292]: Indiánská salaš.

[^293]: Pohlednice.

[^294]: Rozhled.

[^295]: Dýka.

[^296]: Rozhřešení.

[^297]: Mezi námi.

[^298]: Rázem.

[^299]: Hlava rodiny.

[^300]: Porušnost o sobě (v zásadě), porušnost případkově (náhodná); _Summa_ Tomáše Akvinského.

[^301]: Ve všem všudy.

[^302]: Nezbytná podmínka.

[^303]: Tlumeně… důvěrníkovi.

[^304]: Roberto okrádá svou běhnu.

[^305]: Sv. Tomáš Buldok.

[^306]: Podle těla.

[^307]: Vlast je tam, kde je dobrý život.

[^308]: Prozatím (propter tempore).

[^309]: Farnost sv. Patrika; tj. ironicky irská církev.

[^310]: Tělnatost.

[^311]: Sklon.

[^312]: Léta jsem promarnil hrou.

[^313]: Vůdce a hrabě; členění dvojsborových vokálních skladeb.

[^314]: O lstivosti Sirén / pějí básníci.

[^315]: Dýchánky.

[^316]: Celý ten rod.

[^317]: Zkomolený závěr písně od J. Jeepa (1582–1644) o ztroskotání lodi.

[^318]: Báseň _Naděje_ od rakouského básníka Naftali Herze Imbera (1856–1909).

[^319]: Potichu.

[^320]: Poutnický nápěv: Když vycházel Izrael z Egypta a dům Jakubův z národu cizího.

[^321]: Venkov ve městě… Tady se člověk uzdraví.

[^322]: Vždy ochotný.

[^323]: Světlost a dokonalost.

[^324]: Radost ze Zákona; židovský svátek.

[^325]: Píseň Šalomounova.

[^326]: Pisoár.

[^327]: Jeho Veličenstvo.

[^328]: Těhotná.

[^329]: Ach, krásný touraineský kraji.

[^330]: Zkomolenina z „haruspex“, tj. vykladač z vnitřností obětin ve starém Římě.

[^331]: Paroháč.

[^332]: Jak se máte? Děkuji, dobře, a vy?

[^333]: Služka.

[^334]: Dvě sázená vejce, pane.

[^335]: Myslím na Masetta… já nevím, co bych ráda; z Mozartova _Dona Giovanniho_, přel. R. Vonásek.

[^336]: Hospoda.
