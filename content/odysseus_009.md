---
title: III
contentType: prose
---




<section>

Ze všeho nejdřív mu pan Bloom z větší části oprášil hoblovačky, podal klobouk a jasanovou hůl a vůbec ho jaksepatří po samaritánsku postavil na nohy, však už to měl zapotřebí. Z cesty Štěpán, jak by se řeklo, zrovna nemluvil, byl jen drobet oblouzen, a tak když projevil přání po nějakém pitném nápoji, pan Bloom uváživ, že je pozdní hodina a nikde pumpa s vartryjskou vodou, u níž by se obmyli, natož napili, zčistajasna kápl na to, že by se hodila takzvaná drožkářská bouda, od Buttova mostu co by kamenem dohodil, tam snad něco na pití seženou, třeba mléko se sodovkou nebo s minerálkou. Háček byl v tom, jak se tam dostat. Chvilku si nevěděl rady, ale protože očividně jen na něm bylo něco v té věci zařídit, zadumal se, jak a kudy na to, přičemž Štěpán neustále zíval. Pokud se dá rozeznat, je pobledlý, a tak ho napadlo, že by bylo vhodné, ačli se něco takového najde, sehnat povoz přiměřený jejich nynějšímu stavu, jsou totiž oba (zvlášť Štěpán) ucabrtaní. A tak po několika přípravných opatřeních, jako je okartáčování – vylouhovaný kapesník, jímž si při oprašování hoblovaček z nouze pomáhal, nakonec zapomněl sebrat ze země –, oba kráčeli po Bobří ulici, či spíše uličce až ke kovárně a notně zasmrádlým nájemným stájím na rohu Montgomery Street, odkud pak se dali vlevo a kolem nároží Dana Bergina vyrazili do Amiens Street. Ale jak předem tušil, po vozataji, který by stál o zákazníka, široko daleko ani slechu, jenom před hotelem Severka stála drožka, zjednaná nějakými flamendry, a když se ji pan Bloom, který hvízdání moc neovládal, snažil přivolat tím, že dvakrát chabě hvízdl a paže přitom zaklesl nad hlavou, nehnula se ani o coul.

Pěkná šlamastyka, ale střízlivě vzato nic jiného se nedalo dělat než se s tím volky nevolky smířit a jít po svých, což také učinili. Kolem Mulleta to tedy vzali šikmo k Návěštnímu domu, kam zakrátko došli, a rázovali ke konečné tramvaje v Amiens Street, přičemž panu Bloomovi nemálo vadilo, že mu předtím zadní knoflík u kalhot obměněným starodávným rčením vešel na cestu všelikého knoflíku, jenže on se do toho vpravil a rekovně si z té nehody nic nedělal. Náhoda tomu chtěla, že oba nikam nepospíchali, nedávno se snesl Jupiter Pluvius a obloha se vyjasnila, bylo čerstvo, loudali se tedy dál, až minuli drožku, čekající tam bez kočího i zákazníka. Náhoda tomu chtěla, že se pískař Dublinských spojených tramvají náhodou vracel domů a starší hned svému druhovi vyprávěl, co ho před malou chvílí potkalo a jak zázračně ušel pohromě. Prošli kolem hlavního vchodu do nádraží Great Northern, odkud se vyjíždí do Belfastu, v tuto pozdní hodinu tam byla ovšem doprava zastavena; prošli kolem zadních dveří od márnice (bylo tam nevábně, neřku-li příšerně, zvlášť v noci), nakonec došli k Dokové krčmě, načež zahnuli do Store Street, pověstné komisařstvím policejní brigády C. Mezi touto končinou a vysokými, v tuto dobu neosvětlenými skladišti na Beresford Place přišlo Štěpánovi na mysl zamyslit se nad Ibsenem, kterého si v duchu nějak spojoval s kameníkem Bairdem na Talbot Place, první ulice vpravo, kdežto druhý, jeho _fidus Achates_[^284]_,_ s niterným zalíbením vdechoval vůni městské pekárny Jamese Rourka, umístěné blizoučko od nich, tu věru smačnou vůni chleba našeho vezdejšího, poživatiny základní a nezbytné. Chléb, grunt života, chleba dobývati budeš. Kde je chleba přímo pohádkový? U pekaře Rourka, to ti každý poví.

Mlčenlivého a bez obalu řečeno dosud nevystřízlivělého druha pan Bloom, který byl rozhodně příčetný a střízlivý až hanba, _en route_[^285] vystříhal před nástrahami nočního města, vykřičených ženštin a nóbl šejdířů, jako občasné vybočení, ne jako běžný návyk se to ještě dá strpět, ale svou povahou je to pro takové mladíky jako on hotová zhoubná past, zvlášť když si zvyknou opíjet se pod obraz, pro každý případ by měli trochu umět džiu-džitsu, protože jak nedáš pozor, i od chlapa na lopatkách utržíš škaredý kopanec. Sama Prozřetelnost to zařídila, že když ležel Štěpán v blahém bezvědomí, objevil se na scéně Fňukal Kelleher, a nebýt toho, že v hodině dvanácté čacky zasáhl, nakonec se Štěpán málem octl na pohotovosti nebo taky na komisařství v Bridewellu a druhý den předstoupil k výslechu před pana Tobiáše, ba ne, to je advokát, totiž před starého Walla nebo vlastně Malonyho, a na koho to praskne, je vyřízen. Jen proto o tom mluví, že spousta policajtů (ti se mu zhloubi duše protiví), jak známo, slouží koruně velmi řízně a podle několika případů z brigády A v Clanbrassil Street dokážou, jak se vyjádřil, klidně odpřisáhnout lež jako věž. Když je jich třeba, nejsou nikdy na místě, zato v klidnějších městských čtvrtích, třeba na Pembroke Road, je strážců pořádku vidět hodně, zřejmě proto, že jsou za to placeni, aby chránili vyšší třídu. Dále se dotkl toho, že se vojákům dává střelná nebo všelijaká pobočná zbraň, ta může každou chvili spustit, což vede k tomu, že jak se něco strhne, hned si na civilisty troufnou. Jen se tím marní čas, vykládal rozšafně, a ztrácí zdraví a dobrá pověst a do větru rozhazují peníze, mimoto poberou člověku spoustu peněz lehké holky z _demimonde_[^286]_,_ nejvíc je pak na pováženou, s kým se člověk opíjí, co se však tolikrát probírané otázky stimulancí týče, sám ve vhodnou chvíli rád vyzunkne sklenku starého vína, protože člověka vyživuje, posiluje a počišťuje (zejména dobré burgundské, na které nedá dopustit), ale nikdy přes jistou míru, kdy přestane, protože potom jsou z toho všelijaké trampoty, nehledě ani k tomu, že se vlastně člověk vydává druhým napospas. Nejostřeji se dotkl toho, že ho, Štěpána, zrádně opustili hospodští _confrères_[^287]_,_ když se to tak vezme, kolegové medici zdrhli jak krysy, až na jednoho.

– A ten byl Jidáš, řekl Štěpán; až dosud nepromluvil ani slovo.

Při přetřásání těchto a příbuzných námětů se ubírali přímou čarou vzadu za Celnicí, až prošli pod mostem vedlejší trati, a tu jejich poněkud váznoucí kroky upoutal železný košík žhavého koksu, postavený před strážnou budkou nebo čímsi takovým. Sám od sebe zůstal Štěpán stát, aby si prohlédl hromadu kostrbatých dlažebních kostek a od světla probleskujícího z košíku jen taktak v šeru budky rozeznal ještě šeřejší postavu městského hlídače. Vzpomínal si, že se kdysi něco stalo nebo že byla řeč o tom, že se něco stalo, ale dalo mu hodně práce, než si vzpomněl, že v budce rozeznává někdejšího otcova známého Gumleyho. Chtěje se vyhnout setkání s ním, popošel až k pilíři železničního mostu.

– Někdo vás zdraví, řekl pan Bloom.

Někdo prostředně veliký, který tam pod oblouky zřejmě číhal, znovu pozdravil a ozval se: _Brejvečír._ Štěpán se ovšem poněkud zmámeně lekl, zůstal stát a odpověděl na pozdrav. Pan Bloom, odjakživa přesvědčený o tom, že si má každý hledět svého, z vrozeného jemnocitu poodešel stranou, ale zůstával ve střehu, měl sice jisté obavy, ale strachu nepropadal. V dublinské oblasti, jak věděl, bývá sice nezvyklé, leč nikterak neslýchané, že lidé všeho schopní někde na odlehlém místě mimo střed města pokojné chodce přepadnou a pistolí namířenou na hlavu jim notně naženou strach, potulují se tam vyhladovělí pobudové stejné ráže jako ti z Temžského nábřeží, nebo zas záškodníci přichystaní upláchnout s jakýmkoliv lupem, jaký při zákeřném přepadu peníze, nebo život! ukořistí, a pro výstrahu nechají potom člověka ležet uškrceného s roubíkem v ústech.

Teprve když zdravící došel k němu, Štěpán sám ne moc střízlivý po dechu páchnoucím sprostou režnou poznal Corleyho. Přezdívali mu lord John Corley, a takhle se dostal k svému rodokmenu. Byl to nejstarší syn nedávno zesnulého inspektora Corleyho z policejní brigády C, ženatého s jistou Katherine Brophyovou, dcerou louthského statkáře. Jeho děd Patrick Michael Corley z New Rossu si vzal vdovu po hostinském, která se za svobodna jmenovala (zase) Katherine Talbotová. Kolovala o ní nezaručená pověst, že pochází z rodu lordů Talbotů z Malahidu, v jejichž panském sídle, nesporně znamenitém zámku, stojícím za prohlídku, to její matka nebo teta nebo jiná příbuzná dotáhla na kuchyňskou děvečku. Proto tomuto poměrně mladému, leč zpustlému člověku, který zrovna na Štěpána promluvil, vtipálkové říkali lord John Corley.

Odvedl Štěpána stranou a spustil obvyklou truchlivou písničku. Ani vindru na nocleh nemá. Všichni přátelé ho zrádně opustili. Kromě toho se pohádal s Lenehanem a hned mu před Štěpánem vyspílal sprostých mizerných pacholků a ještě jinými nemístnými přízvisky ho vyčastoval. Je bez místa a hned po Štěpánovi škemral, kde by na tom božím světě sehnal práci. Kdepak, to dcera jeho matky, kuchyňské děvečky, je mléčná sestra majorátního pána nebo jsou nějak jinak po matce z přízně, k oběma událostem došlo v stejnou dobu, jestli to není od a do zet pustý výmysl. Ať tak či onak, on suší hubu.

– O nic bych ti neříkal, vedl svou, ale Bůh je mi svědkem, jsem na dně.

– Zítra nebo pozítří, řekl mu Štěpán, uprázdní se v dalkeyské chlapecké škole podučitelské místo. U pana Garretta Deasyho. Zkus to. Odvolej se na mě.

– Ach bože, odvětil Corley, ve škole, člověče, bych za nic na světě učit nemohl. Nikdy jsem nepatřil k premiantům. V nižších třídách jsem u školských bratří dvakrát rupl.

– Sám nemám kde spát, oznámil mu Štěpán.

V první chvíli málem Corley podlehl podezření, že je to snad proto, že má vyhazov z kvartýru, protože si tam přivedl nějakou pouliční cácorku. V Marlborough Street je herberk, vede ho paní Maloneyová, stojí to jenom šestipenci a chodí tam plno otrapů a podle M’Conachieho se člověk dost slušně za šilink vyspí tamhle ve Winetavern Street u Bronzové hlavy (oslovený si přitom matně vzpomněl na otce Bacona). Taky hlad má, i když o tom slovem nemukl.

Opakovalo se to pomalu noc co noc, a přece Štěpán, dobře věda, že se Corleyově zbrusu nové povídačce stejného kalibru jako ty druhé nedá moc věřit, podlehl lepším citům. Jenže _haud ignarus malorum miseris succurrere disco_[^288] atd., jak praví latinský básník, a zejména proto, že naštěstí hned po polovině měsíce bral vždy šestnáctého čili zrovna ten den v měsíci, třebaže notná část jistiny už přišla nazmar, Corley si nedal vymluvit, a to bylo na tom nejpodařenější, že Štěpán tone v blahobytu, a rozdávat nuzným, to že je pro něho hračka – a zatím. Nicméně sáhl do kapsy, ne že by tam hledal něco k snědku, jen ho napadlo půjčit mu asi tak šilink, aby se aspoň pokusil sehnat něco pořádného k jídlu. K ničemu to nevedlo, k svému smutku zjistil, že mu peníze chybějí. Nahmatal jen pár polámaných sucharů. Urputně se upamatovával, jestli je neztratil, což se mohlo lehce stát, nebo někde nezapomněl, v tom případě to příjemná vyhlídka nebyla, právě naopak. Byl tak zmožen, že se do důkladné prohlídky nepustil, leč při vzpomínání na suchary mu trochu v hlavě svitlo. Od koho je vlastně dostal a kde, nebo si je snad koupil? V další kapse přece jen na něco kápl, potmě tušil, že jsou to penny, ale ukázalo se, že se spletl.

– Vždyť jsou to, člověče, půlkoruny, opravil ho Corley.

A ony to opravdu byly. Jednu mu Štěpán půjčil.

– Děkuju, odvětil Corley. Jsi kavalír. Jednou ti ji vrátím. Kdopak to s tebou je? U Krvavého koně v Camden Street jsem ho párkrát zahlédl s tím reklamníkem Boylanem. Mohl bys za mě ztratit slovo, aby mě tam vzali. Klidně bych, člověče, třeba reklamy nosil, jenže holka z jejich kanceláře mi řekla, že mají lidí dost na tři týdny dopředu. Hrome, u těch aby ses, člověče, předplatil, hotová opera Carla Rosy. Pendrek si z toho dělám, jen když mě někde vezmou třeba za metaře.

Po půltřetím šilinku ho načuřenost trochu přešla, i vyprávěl Štěpánovi o jistém Bagsu Comiskym, on, Štěpán, prý ho zná jako účetního v lodních potřebách u Fullama, s O’Marou a s nějakým koktavým mrňousem, jmenoval se Tighe, prý chodíval do zadního lokálu k Naglovi. No, a toho předevčírem v noci čapli a napařili mu deset šilinků za to, že se opil a povykoval a nechtěl jít se strážníkem.

Pan Bloom se zatím poblíž dlažebních kostek motal kolem koksového košíku před strážní budkou městského hlídače, ten, jinak dříč, pokud Dublin spal, zřejmě si na vlastní vrub zchrupl. Chvílemi maně zatékal pohledem k Štěpánovu ne zrovna bezúhonně oděnému společníkovi, odněkud by měl toho velmože znát, odkud, to s jistotou říci nemohl, a odkdy, o tom už teprve neměl tušení. Byl to tvor rozšafný, jemuž se bystrým postřehem hned tak někdo nevyrovnal, a tak si také všiml jeho děravého klobouku a vůbec ošuntělého oblečení, nasvědčujícího trvalé nouzi. Nejspíš z něho tyje, už je to tak, že kdekdo ždímá souseda, ten zas jiného, je to, možno říci, peklo stále pekelnější, když na to přijde, jestli se takový pobuda jednou neoctne na lavici obžalovaných a nebude odsouzen do káznice, ať už s možností peněžitého trestu, nebo bez možnosti peněžitého trestu, bude to náramně _rara avis_[^289]_._ Patří k tomu věru notná dávka drzosti obtěžovat lidi v takovou noční, či spíše ranní dobu. Co je moc, to je moc.

Rozešli se a Štěpán se vrátil k panu Bloomovi, ten zkušeným okem (jak by ne) hned postřehl, že na příživníkovo lichometnictví nalítl. Mluvě o tomto setkání, řekl (rozuměj Štěpán):

– Je na huntě. Prosil mě, ať vás poprosím, jestli byste nějakého plakátníka, Boylana, nepoprosil, aby ho nechal nosit reklamy.

Pan Bloom očividně jevil o toto sdělení pramalý zájem, na půl vteřiny se zadíval ke korečkovému, nejspíš poškozenému bagru, honosícímu se proslulým jménem Eblana, zakotvenému u Celního nábřeží, načež vyhýbavě pronesl:

– Každému prý hrají chvilku. Když už o něm mluvíte, nějak mi byl povědomý. Ale to zatím nechme být, o kolikpak jste chudší, zeptal se, že jsem tak všetečný.

– O půlkorunu, odvětil Štěpán. Však to potřebuje, má-li se někde vyspat.

– Potřebuje, vyhrkl pan Bloom a nijak se tomuto sdělení nedivil, beru to na vědomí, a že to potřebuje v jednom kuse, za to ručím. Každý podle svých potřeb a každému podle jeho skutků. Když už o tom vůbec mluvím, dodal s úsměvem, kdepak se vy vyspíte? Abyste se pustil pěšky do Sandycovu, je vyloučeno, a i kdybyste se tam pustil, po tom, co se stalo na nádraží Westland Row, dovnitř se nedostanete. Zbytečně byste se tam trmácel. Diktovat vám, to si vůbec netroufám, ale pročpak jste opustil dům otce svého?

– Hledat neštěstí, zazněla Štěpánova odpověď.

– S vaším váženým panem otcem jsem se setkal nedávno, opáčil diplomaticky pan Bloom. Vlastně dnes, nebo přesně vzato včera. Kdepak teď bydlí? Z jeho řeči jsem vyrozuměl, že se přestěhoval.

– Někde v Dublině, myslím, odpověděl lhostejně Štěpán. Proč?

– V nejednom směru znamenitý člověk, řekl o starším panu Dedalovi pan Bloom, a rozený _raconteur_[^290]_,_ jakých je málo. Je na vás právem pyšný. Co abyste se k němu vrátil, řekl nazdařbůh a stále měl před sebou nepříjemný výstup na konečném nádraží Westland Row, ti dva, totiž Mulligan a jeho známý, anglický turista, kteří nakonec na třetího společníka vyzráli, zřejmě se vynasnažili, jako by jim celé to zatrolené nádraží patřilo, vzít v tom randálu Štěpánovi roha.

Jeho nápad však zůstal bez odpovědi. Štěpán si totiž v duchu usilovně vyvolával obraz naposled spatřeného krbu, jak tam v koutku u ohně, vlasy rozpuštěny, sedí Dilly, čeká, až se v kotlíku zašlém od sazí uvaří řídký nápoj z trinidadských kakaových skořápek, a místo mléka si ho pak s ním vypije spolu s ovesným odvarem po pátečním slanečku dva za penny a k tomu po vejci pro Maggy, Boody a Katey, na čtvrtce balicího papíru pod mandlem zatím kočka chroustá hromádku vaječných skořápek a opečených rybích hlav a kostí podle třetího církevního přikázání v stanovené dny půst a újmu zachovávati, byl totiž kvartál či kvatembr nebo tak nějak.

– Ba ne, opakoval pan Bloom, být vámi, toho rozverného kumpána, který srší samým humorem, doktora Mulligana, bych si za vůdce, filozofa a přítele nebral. Ten je všemi mastmi mazaný, ale co to je utahovat si opasek, to si ani představit neumí. Na rozdíl ode mě jste si toho ovšem moc nevšímal, ale nic by mě nepřekvapilo, kdybych zjistil, že vám do pití záludně nasypali špetku tabáku nebo nějaké jiné narkotikum.

Jinak ovšem z toho, co slyšel, soudí, že je dr. Mulligan všestranně šikovný člověk, který nezůstává jen při medicíně, že se v svém oboru zdárně uplatňuje, a lze-li věřit pověstem, vypadá to, že co nevidět mu bude klientela utěšeně vzkvétat a jako vyhledávanému lékaři se mu honoráře jen pohrnou, k svému odbornictví pak bude mít ještě navíc to, že umělým dýcháním a takzvanou první pomocí v Skerries nebo snad v Malahidu od jisté smrti zachránil jednoho tonoucího, byl to, to se musí uznat, husarský kousek nejvýš chvályhodný, a tak, upřímně řečeno, marně se on, pan Bloom, domýšlí, co měl u všech všudy za lubem, snad to provedl z čiré zlomyslnosti nebo řevnivosti.

– Snad mu šlo jen o jedno, totiž jak se říká, lézt vám do svědomí, nadhodil.

Ostražitý pohled, zpola úzkostný, zpola zvědavý, nádavkem ještě přívětivý, jaký vrhl na Štěpánovy zatím chmurné rysy, nevnesl nijakou záplavu světla, ba vlastně vůbec žádné světlo do otázky, jestli se dal podle několika utroušených sklíčených poznámek škaredě opít, nebo to naopak prokoukl a proč, nejlíp to věděl on sám, to nechal dojít až… Tak působívá na člověka krutá chudoba, a jak správně vytušil, při všech svých vynikajících pedagogických schopnostech s penězi nějak nevychází.

Vedle pánského záchodku zahlédl zmrzlinářský vozík, kolem něhož v nakvašené hádce hlouček podle všeho Taliánů svou hbitou mluvou nadmíru bodře ze sebe chrlil břitké výrazy, o něčem se totiž nemohli dohodnout.

– _Puttana madonna, que ci dia i quattrini! Ho raggione? Culo rotto!_

– _Intendiamoci. Mezzo sovrano più…_

– _Dice lui, però._

– _Farabutto! Mortacci suoi!_

Pan Bloom vstoupil se Štěpánem do drožkářské boudy, nehonosné dřevěné chalupy, jestli tam dřív vůbec někdy vkročil, tak jen zřídka; předem mu něco šeptem naznačil o majiteli, prý je to kdysi pověstný Odřikoza Fitzharris, Nezdolný, ačkoliv jak to s ním doopravdy bylo, za to neručí, třeba na tom není zbla pravdy. Za chvíli se už naši dva noční ptáci nenápadně uvelebili v koutku, upřenými pohledy je tam přivítala nemálo strakatá směs poběhlíků a tuláků a jiných nepodárků rodu _homo,_ zabraných do jídla a pití, zpestřeného hovorem, k němuž jim zřejmě posloužili za předmět neskrývaného zájmu.

– K šálku kávy, případně prohodil pan Bloom, aby řeč nestála, měl byste si, tak se mi zdá, přikousnout něco hutnějšího, třeba housku.

S charakteristickou _sang-froid_[^291] pak bez meškání tyto poživatiny klidně objednal. Po letmém prozpytování drožkářští a nakladačští _hoi polloi_ od nich odvrátili oči, jen nějaký ryšavobradý mazavka, který měl taky kus vlasů ryšavých, nejspíš námořník, ještě si je notnou chvíli měřil, než svůj úchvat přenesl na podlahu.

Využívaje práva volného projevu, pan Bloom, jazyka těch hašteřivců obstojně znalý, ač jinak na slově _voglio_ ztroskotal, dost hlasitě o líté pouliční bitvě, dosud v plné síle řádící, svému chráněnci podotkl:

– Krásný jazyk. Myslím na zpěv. Proč v tom jazyce nepíšete verše? _Bella poetria._ Taková melodická a sytá. _Belladonna voglio._

Štěpán, zmořený smrtelnou únavou, mermomocí, leč marně zkoušel zívnout.

– Slonici by z ní ucho zalehlo. Hašteřili se o peníze.

– Vážně? zeptal se Bloom. Toť se ví, dodal zamyšleně a v duchu si řekl, že jazyků je stejně až moc a že je to snad jen tou jižní nádherou, do níž je ten jazyk vsazen.

Za tohoto _tête-à-tête_ postavil před ně majitel boudy na stůl kouřící vařící šálek vzácné hatlaniny zvané káva s předpotopní ukázkou housky aspoň podle vzhledu, načež se dal na ústup k šenku. Pan Bloom si umínil, že si ho důkladně prohlédne až potom, aby nevypadal jak… očima tedy Štěpána pobídl, ať se do toho pustí, a sám dělal hostitele a pokradmu mu kousek po kousku přistrkoval blíž šálek čehosi, co mělo platit za kávu.

– Zvuky jsou šalebné, řekl po kratší chvíli Štěpán. Třeba jména Cicero, Cizrna, Napoleon, pan Dobrotisko, Ježíš, pan Pomajzl. Shakespearové byli tak běžní jako Murphyové. Co je po jméně?

– Jistěže, bez nucení přisvědčil pan Bloom. Samozřejmě. My jsme si taky změnili jméno, dodal a přistrčil před něho takzvanou housku.

Ryšavobradatý námořník, který oba příchozí nespouštěl z očí, se obořil na Štěpána, kterého si zvlášť vzal na mušku:

– Jakpak vy se jmenujete?

Bleskem šlápl pan Bloom společníkovi na botu, jenže Štěpán si tohoto horkého přitlačení z netušené strany nepovšiml a odpověděl:

– Dedalus.

Námořník na něho vejral ospalýma opuchlýma očima, zakalenýma od lihovin, hlavně od ředěného holandského džinu.

– A Šimona Dedala znáte?

– Z doslechu, řekl Štěpán.

Vida, jak druzí natahují uši, pan Bloom v první chvíli nevěděl, co si má myslit.

– Je to Ir, řekl chrabrý matróz a pořád tak vejral a pokyvoval hlavou. Každým coulem Ir.

– Až moc, odsekl Štěpán.

Pan Bloom, ten nevěděl, co si z toho má vybrat, a zrovna si říkal, jaký vztah asi, a tu námořník sám od sebe k návštěvníkům boudy prohodil:

– Viděl jsem ho, jak na padesát yardů přes rameno sestřelil ze dvou lahví dvě vejce. Levou rukou, a nechybil.

Přes jistou koktavost a neobratnost pohybů všemožně se jim to snažil vysvětlit.

– Támhle láhev. Odměří padesát yardů. Na lahvích vejce. Přes rameno namíří. Zacílí.

Pootočil se, pravé oko úplně zavřel, rysy zkřivil šikmo stranou a nepřívětivě se zahleděl do noci.

– Bum, houkl jednou.

Posluchači jeden vedle druhého čekali, kdy se ozve druhý výstřel, vždyť zbývá ještě jedno vejce.

– Bum, houkl podruhé.

Po zničení vejce pokývl, mrkl a krvelačně podotkl:

_– Střílet a zabíjet uměl Buffalo Bill,  
nikdy se nestalo, aby snad netrefil._

Rozhostilo se ticho a tu si pan Bloom ohleduplně usmyslil zeptat se ho, jestli to bylo na nějakých střeleckých závodech, jaké pořádají v Bisley.

– Jak prosím? zeptal se námořník.

– Jak dávno to bylo? o vlásek necouvl pan Bloom.

– Inu, odpověděl námořník, poněkud zjihlý tím, jak přišla kosa na kámen, bude to nějakých deset let. Jezdil po světě s Henglerovým královským cirkusem. Viděl jsem ho to provádět ve Stockholmu.

– Zvláštní náhoda, špitl pan Bloom Štěpánovi.

– Jmenuji se Murphy, mluvil dále námořník, W. B. Murphy z Carrigaloe. Jestlipak víte, kde to je?

– Queenstowský přístav, odvětil Štěpán.

– Správně, řekl námořník. Fort Camden a Fort Carlisle. Odtamtud pocházím. Mám tam ženušku. Čeká na mě, to vím. _Za Anglii, za vlast a krásku._ Je to má věrná manželka, sedm let jsem ji při tom plavení po světě neviděl.

Jako nic si pan Bloom představil jeho vstup na scénu – matróz vyzrál na ďábelské moře a vrací se domů do chatrče u cesty – bezměsíčná deštivá noc. Za ženou přes celý svět. Na téma Alice Ben Boltové, Enocha Ardena a Rip van Winkla je spousta příběhů, ostatně jestlipak si tady někdo pamatuje Caoca O’Learyho, oblíbenou, přitom na přednes dost obtížnou deklamovánku o nešťastném Johnu Caseym, svým způsobem pravou básnickou perličku. Že by se vrátila nějaká zatoulaná, nepřítomnému nevímjak oddaná žena, o tom se nikdy nemluví. Obličej za oknem. Považte, jak ho ohromí, když se konečně octne u cíle a svitne mu strašlivá pravda, že je po lásce jeho drahé polovičky navždy veta. To ses mě nenadála, ale já jsem se nadobro vrátil a začnu znova. Tamhle u jednoho a téhož krbu sedí ona, slaměná vdova. Pokládá mě za nebožtíka. Mořskou kolébkou zkolébán. A on si tady bez kabátu sedí strýc Chubb nebo třeba Tomkin, hostinský od Koruny a kotvy, a baští hovězí plátek na cibuli. Pro tátu už není židle. Hú. Vichr! Na klíně nejnovější ratolest, pohrobka. Čkumčkumčkumprdum. Smiř se s nezbytím. Zatni zuby a mlč. Zůstávám v upřímné lásce Tvůj zhrzený manžel W. B. Murphy.

Námořník (na Dubliňana zrovna nevypadal) požádal jednoho drožkáře:

– Neměl byste náhodou nějaké bago?

Oslovený drožkář náhodou žádné neměl, zato majitel vyndal z lepší kazajky, pověšené na hřebíku, skrutlík a ždanou věc si pak podávali z ruky do ruky.

– Děkuju, řekl námořník.

Strčil si žvanec do huby, zažmoulal a pomalu vykoktal:

– Dojeli jsme sem v jedenáct dopoledne. Bridgewaterský trojstěžník _Rosevean_ s nákladem cihel. Dal jsem se najmout, jen abych se sem přeplavil. Odpoledne jsem dostal výplatu. Tady mám opšit. Vidíte? W. B. Murphy, kvalifikovaný matróz.

Na důkaz svého tvrzení vylovil z náprsní kapsy dost neúhledné přeložené lejstro a podal je sousedům.

– To jste asi zhlédl pěkný lán světa, prohodil majitel, opřený o šenk.

– Inu, zamyslil se námořník a odpověděl, co jsem se dal k maríně, něco jsem se najezdil. Byl jsem v Rudém moři. Byl jsem v Číně a v Severní Americe a Jižní Americe. Ledovců, těch bručounů, jsem viděl spoustu. Byl jsem ve Stockholmu a v Černém moři, v Dardanelách, velel nám kapitán Dalton, potápět loď ten čerchmant uměl jako málokdo. Viděl jsem Rusko. _Hospodi, pomiluj._ Tak se v Rusku modlí.

– Všelico prapodivného jste viděl, jen nechte být, utrousil drožkář.

– Inu, nahoře i dole jsem viděl prapodivné věci. Jakože baguju ten skrutlík, viděl jsem krokodýla, jak uhryzl kotevní patku.

Vyndal z úst dužnatý žvanec, strčil si ho mezi zuby a vztekle se do něho zakousl.

– Cvak! Takhle. V Peru jsem zas viděl lidožrouty, co pojídají mršiny a koňská játra. Koukněte. Tady jsou.

Z náprsní kapsy, kde měl jakousi skrýši, vyšťoural pohlednici a šoupl ji dál po stole. Četlo se na ní: _Choza de Indios._[^292] _Beni, Bolivia._

Všichni upřeli pozornost na znázorněný výjev, na hlouček divošek v pruhovaných bederních rouškách, jak před proutěnými chatrčemi v hejnu nemluvňat (bylo jich tam dobrých dvacet) dřepí, mžourají, kojí, kaboní se, spí.

– Celý boží den žvýkají koku, podotkl tlachavý mořský vlk. Žaludek mají jak struhadlo. Když už nemohou rodit, uřežou si cecky. Jen se koukněte na ty holořitky, jak jedí syrová játra z chcíplého koně.

Deset minut, ne-li déle, si páni jelimánci se zájmem jeho pohlednici prohlíželi.

– Jestlipak víte, čím se jim člověk ubrání? zeptal se bodře.

Nikdo si netroufal něco povědět, zamžoural tedy a řekl:

– Zrcadlem, toho se bojí jak čert kříže. Zrcadlem.

Pan Bloom nedal na sobě znát překvapení, klidně pohlednici obrátil a přečetl si adresu i razítko, částečně smazané. Stálo tam: _Tarjeta postal._[^293] _Seňor A. Boudin, Galeria Becche, Santiago, Chile._ Jinak, jak si všiml, žádné sdělení. Moc sice tomuto příšernému vyprávění nevěřil (a když na to přijde, ani tomu trefováni vajec navzdory Vilému Tellovi a v _Maritaně_ vylíčené příhodě mezi Lazarillem a Donem Cesarem de Bazan, při níž střela prvního proléda druhému kloboukem), zjistiv pak, že se jeho jméno (ačli se ten, za koho se vydává po pokoutní změně totožnosti neplaví pod falešnou vlajkou) neshoduje se smyšleným adresátem lístku, zapochyboval o věrohodnosti našeho milého známého a zároveň si přitom vzpomněl, že už dávno pomýšlí na to, pustit se někdy ve středu nebo v sobotu delší cestou po moři do Londýna, nějak zvlášť důkladně a vydatně zcestovalý nebyl, v hloubi duše byl sice rozený dobrodruh, leč osud tomu chtěl, že zůstal peciválem a dál než do Holyheadu se nedostal. Co se mu Martin Cunningham nasliboval, že mu přes Egana sežene volný lístek, ale pokaždé se to nějak setsakramentsky zašmodrchalo a nakonec z toho nic nebylo. Ale i když nakrásně pustí chlup, až nad tím Boydovi srdce zabolí, když na to má, tolik to zas nestojí, pár zlaťáků, vždyť do Mullingaru, kam se chystá zajet, stojí zpáteční lístek pět šilinků šest penny. Díky osvěžujícímu ozónu prospěje výlet zdraví a zvlášť člověku trpícímu na játra přinese požitek, až cestou zhlédne různá města, Plymouth, Falmouth, Southampton a jako vrchol všeho si dopřeje poučnou projížďku po pamětihodnostech naší slavné metropole, podívanou na náš moderní Babylón, bezpochyby hodně zvelebený, a obnoví dávnou známost s Towerem, s opatstvím, s parklaneským blahobytem. A ještě ho napadlo, že by vůbec nebylo špatné trochu se tam na místě porozhlédnout a pokusit se sjednat aranžmá na letní koncertní turné, které by zahrnovalo přední letoviska, Margate se společným koupáním mužů a žen a prvotřídní vodoléčebná a lázeňská města Eastbourne, Scarborough, Margate atd., krásný Bournemouth, lamanšské ostrovy a podobné skvosty, což by se náramně vyplatilo. Ovšem ne s nějakou narychlo sbubnovanou společností místních ochotnic ráže paní C. P. M’Coyové – půjč mi kufr a já ti pošlu vstupenku. Ba ne, něco extra, ansámbl samých irských hvězd, operní soubor Tweedy-Kvitko, vlastní řádná choť v úloze primadony, natruc souboru Elster Grimes a Moody-Manners, úplná hračka, úspěch zaručen, když se inzerce v místních novinách ujme nějaký šlejfíř, který se taky vyzná v zákulisí, tak se spojí praktické s užitečným. Ale kdo. V tom je háček.

S určitostí to sice netvrdil, ale máme-li kráčet s dobou, tak ho napadlo, jaké široké pole se otvírá při otvírání nových cestovních tratí, _á propos_ trati Fishguard-Rosslare, kterou, jak se proslýchá, už zase promrskává okolkovací úřad s obvyklou dávkou šimlovství a paprictví a zkostnatělosti a vůbec trulantství. Pro toho, kdo má v sobě kus ctižádosti a podnikavosti, naskýtá se tu vzácná příležitost uspokojit cestovní požadavky širokého obecenstva, normálního člověka, např. Brown, Robinson a spol.

Je přímo politováníhodné a taky nesmyslné a pro naši do nebe vynášenou společnost ostudné, že člověk z ulice, když se potřebuje tělesně vzpružit, kvůli pár mizerným librám, ze světa, v němž žije, neuvidí trochu větší kus, co si mě ten moula vzal, pořád abych trčela v kukani. Dost nudy si, k čertu, užijí těch dobrých jedenáct měsíců a po lopotě velkoměstského živobytí si zaslouží radikální změnu prostředí nejlíp v létě, kdy je panímáma Příroda v plné parádě, připadají si pak div ne jako znovuzrození. Taky na našem rodném ostrově jsou znamenité rekreační možnosti, rozkošná omlazující lesní zákoutí, poskytující hojnost půvabů, jakož i vzpruh pro tělo, a v Dublině a kolem dokola v malebném okolí i v Poulaphouce, kam vede parní tramvaj, také dál od hlučícího davu, ve Wicklow, které právem slyne jako zahrada Irska, ideálním terénu pro starší cyklisty, ačli se nepokazí, a v donegalských pustinách, kde je, lze-li líčení věřit, _coup d’oeil_[^294] nadmíru velkolepý, třebaže vposledjmenovaná končina je těžko dostupná, takže se tam návštěvníci tolik nehrnou, jak by vzhledem k skýtaným přednostem měli, zato na Howth s dějinnými a jinými připomínkami, jako Hedvábný Thomas, Grace O’Malleyová, Jiří IV., s rododendrony několik set stop nad hladinou s oblibou vyhledávanými lidmi všech vrstev i stavů, zejména zjara, kdy mladíci láskou… třebaže při úmyslném i náhodném pádu z útesů, mimochodem zpravidla na levou nohu, odvádí značnou daň smrtelných úrazů, dojede se tam od Nelsonova sloupu za pouhé tři čtvrti hodiny. Vždyť moderní turistika je dosud takřka v plenkách a ubytování zcela nedostatečné. Jen tak z pouhé zvědavosti by stálo za to prozkoumat, jestli dopravní trať vytváří dopravní ruch, nebo obráceně dopravní ruch vytváří trať, nebo obojí dohromady. Obrátil pohlednici naruby a podal ji Štěpánovi:

– Viděl jsem vám jednou nějakého Číňana, bájil nedostižný vypravěč, ten měl pilulky jako z kytu, dal je do vody, ony se rozvily a z každé bylo něco jiného. Z jedné loď, z druhé dům, z třetí květina. Krysu vám v polévce uvaří, dodal mlsně, takový Číňan.

Snad si ten světoběžník všiml jejich nedůvěřivého výrazu, s dobrodružstvími však nepřestal.

– V Terstu jsem zas viděl, jak jednoho člověka zabil nějaký Talián. Kudlou do zad. Takovouhle.

Při řeči vytáhl nebezpečný zavírák, jako na něho dělaný, a podržel ho, jako když chce bodnout.

– Dva pašeráci si tam v bordelu vyřizovali účty. Chlap se schoval za dveře a rozehnal se po něm. Takhle. _Připrav se, že předstoupíš před Boha._ Ryc! A už ji měl v zádech až po střenku.

Ospale zatěkal tupým pohledem, jako by si zakazoval další otázky, kdyby snad na ně měli chuť. Pěkný kousek ocele, opakoval a vyzkoušel úžasné _stiletto_[^295]_._

Po tomto děsivém _denouement_[^296]_,_ které by nevímjak neohroženého přivedlo z míry, zavírák sklapl a jako dřív si šoupl zbraň do svého kabinetu hrůz, totiž do kapsy.

– Na chladnou ocel jsou machři, za všechny se ozval někdo posazený v šeru. Však se taky říkalo, že vraždy Nezdolných v Parku spáchali cizinci, protože zabíjeli nožem.

Po této poznámce, zřejmě pronesené z _blahé nevědomosti,_ pan Bloom a Štěpán každý po svém bezděky po sobě koukli, významně, leč v nábožném mlčení strohého _entre nous_[^297]_,_ a pohledem zatěkali k Odřikozovi, jinak majiteli, jak z jakéhosi kotlíku stáčí nápoje. Jeho nevyzpytatelný obličej, umělecký výtvor v dokonalém provedení, vymykající se popisu, působil dojmem, že za mák nechápe, o čem je řeč. Divné, a jak.

Rozhostilo se delší ticho. Jeden si na přeskáčku četl večerník pocákaný od kávy; druhý pohlednici s domorodci _choza de;_ třetí zas námořníkův opšit. Pan Bloom, ten tonul v nyvém zadumání. Jako by to bylo včera, zmíněnou příhodu si jasně pamatoval, bylo to někdy před dvaceti lety, v době pozemkových bouří, obrazně řečeno jako hrom to zasáhlo celý kulturní svět, někdy začátkem osmdesátých let, přesně vzato v jednaosmdesátém, zrovna mu bylo patnáct.

– Jářku, vašnosti, ozval se námořník. To lejstro bych rád dostal zpátky.

Když se tak stalo, neomaleně po něm chňapl.

– A Gibraltarskou skálu jste neviděl? zeptal se pan Bloom.

Námořník se při žmoulání ušklíbl, mohlo to znamenat ano, bodejť, nebo také ne.

– Jistě jste se tam taky zastavil, na tom cípu Evropy, řekl pan Bloom, spíš ano, pomyslil si a zadoufal, že mu ten pirát třeba nějakými vzpomínkami, jenže on nic, jenom chrchel na piliny vyplivl a s lhostejným opovržením zavrtěl hlavou.

– V kterém roce to asi bylo? vpadl do toho pan Bloom. Na lodi se nepamatujete?

– Mám těch mořských skal až po krk, řekl, a těch lodí a plachetníků. Furt samé nasolené hovězí.

Zřejmě unaven, zmlkl. Vida, že víc už toho ze starého lišáka nevymámí, jal se tazatel bloumat nad obrovskými rozlohami vodstva na zeměkouli. Už to stačí, že jak z letmého pohledu na mapu vysvítá, pokrývají ji ze tří čtvrtin, a hned si člověk uvědomí, co to znamená vládnout nad vlnami. Nejedenkrát – nejméně tucetkrát si v Dollymountu poblíž Severního býka všiml stařičkého, nadobro opuštěného mořského vlka, jak tam na zídce u nevoňavého moře vysedává a nevšímavě civí na ně a ono na něho, a sní o nových hvozdech a pastvinách, jak někde někdo pěje. Pročpak asi, říkával si. Třeba se na vlastní pěst snažil odhalit tajemství, jak se trmácel až k protinožcům a bůhvíkam ještě po hladině i pod hladinou – ba ne, pod hladinou ne, a pokoušel osud. A ono to zatím, krk by na to vsadil, vůbec žádné tajemství není. Do podrobností netřeba zacházet, výmluvnou skutečností je však už samo moře s celou svou nádherou a podle přirozeného řádu nezbývá, než aby se po něm někdo plavil a nedbal opatrnosti, z čehož vysvítá, jak rádi lidé svalují všeliké břímě na jiného, patří sem pojem pekla a loterie a pojištění, ty se řídí stejnou zásadou, a když pro nic jiného, už proto je neděle záchranných člunů chvályhodné zařízení, jemuž by široká veřejnost po náležitém poučení, ať už vnitrozemská, či přímořská, jak která, měla být náležitě vděčná, rovněž přístavním správcům a pobřežním hlídkám, které bez ohledu na roční dobu musí nastoupit k lanoví a vrhnout se doprostřed živlů, jakmile povinnost povelí _Irsko se nadá, že každý muž_ atd., a v zimním čase to bývá strašný nečas, to ani nemluvím o irských zakotvených majácích, jako je kishský a jiné, každou chvíli se mohou překotit, s dcerou tam kdysi při obeplouvání zažil moře náramně rozčechrané, ať nedím bouřlivé.

– Na Pirátu se jednou plavil se mnou nějaký chlap, znovu se rozhovořil starý mořský vlk, sám pirát. Ten odešel na souš a za šest liber měsíčně nastoupil pohodlnou lokajskou službu. Tady ty kalhoty, co mám na sobě, jsou od něho, taky voskovanou dykytu mi dal a ten zavírák. Takové místo bych si dal líbit, holit a kartáčovat. Mám toho potloukání po krk. Teď zas mi syn Danny utekl na moře, matka mu sehnala místo v jednom corkském soukenictví, tam si mohl vydělat peněz.

– Kolikpak je mu? zeptal se jeden posluchač, který mimochodem ze strany poněkud vypadal jako obecní písař Henry Campbell, uniklý hlodavým úředním starostem, nemytý, ošuntělý a nápadně pomalovaný na nosním šulku.

– Inu, rozpačitě procedil námořník. Syn Danny? Tak se mi zdá, že mu bude osmnáct.

Oběma rukama si pak skibereenský otec rozhrnul šedou nebo snad špinavou košili a poškrabal se na prsou, tuší tam měl vytetovaný obrázek, který měl znázorňovat kotvu.

– Na té palandě v Bridgewateru měli breberky. Jistá věc. Zítra nebo pozítří se musím vydrbat. Nejhorší jsou ty černé. Vystát je nemohu, ty potvůrky. Krev by člověku vycucaly.

Vida, jak mu všichni hledí na prsa, ochotně rozhrnul košili ještě víc, až nad věkovitým symbolem matrózského doufání i spočinutí zřetelně uviděli číslici 16 a profil pomračeného mladíka.

– Tetování, vysvětloval vystavovatel. Udělané, když jsme v Černém moři před Oděsou leželi v bezvětří, kapitánem byl Dalton. Udělal mi je nějaký Antonio. Řek, tadyhle je on sám.

– Moc to bolelo, když vám to dělal? zeptal se jeden námořník.

Jenže ten výtečník si zatím pilně něco hledal v. Zamačkával či co…

– Koukejte, řekl a ukázal jim Antonia. Tady je, jak nadává kormidelníkovi. A tady taky, dodal. Zase on, prstem si zmáčkl kůži, nějaký fortel, jak se řehtá jakési povídačce.

A sinalý obličej mladíka jménem Antonio se opravdu nuceně usmíval a všichni se této podivnůstce upřímně obdivovali, ba i Odřikoza tentokrát natáhl krk.

– Jojo, povzdychl námořník a shlédl na svá mužná prsa. Je po něm. Sežrali ho žraloci. Jojo.

Pustil kůži, takže profil nabyl zas dřívějšího normálního vzhledu.

– Pěkná prácička, řekl nějaký přístavní dělník.

– A nač je ta číslice? zeptal se druhý pobuda.

– To ho sežrali zaživa? zeptal se námořníka třetí.

– Jojo, vzdychl zase jmenovaný vašnosta, tentokrát veseleji, a směrem k tazateli se nakonec pousmál. Byl to Řek.

A s humorem vzhledem k jeho konci poněkud šibeničnickým dodal:

_– V tom je můj Tonda celý,  
nechal mě sedět na prdeli._

Úkosem nakoukla dveřmi do boudy nějaká nalíčená a ztrhaná pouliční coura v černém slamáku, očividně slídící, jestli by tam něco netrhla. Nevěda, kam s očima, rázem se pan Bloom odvrátil, poplašený, leč naoko klidný, sebral ze stolu růžový list abbeystreetského plátku, který tam drožkář, ačli to byl drožkář, odložil, sebral ho a zahleděl se do novinové růžovosti, ale pročpak do růžovosti? Udělal to proto, že v tu chvíli uviděl za dveřmi týž obličej, který odpoledne zahlédl na Ormond Quay, totiž tu poloblbou ženštinu z ulice, která zná paničku v hnědém kostýmu, co s tebou žije (paní B.), a prosila, jestli by mu mohla vyprat. Proč vyprat, zní to nějak neurčitě.

Vyprat. A přece mu upřímnost velí přiznat, že v Holles Street prával své ženě špinavé prádlo a ženy, ty zas svému muži ochotně perou obdobné prádlo, označené značkovacím inkoustem od firmy Bewley a Draper (tak si je ona označuje), když ho totiž mají opravdu rády. Kdo mě má rád, ten má rád i mou špinavou košili. Byl jak na trní a toužil být od té ženštiny co nejdál a velice se mu ulevilo, když jí majitel hrubě pokynul, ať se klidí. Za okrajem _Večerního telegrafu_ letmo se za křídlem dveří mihl její obličej se skelně nepříčetným šklebem, nasvědčujícím tomu, že nemá všech pět pohromadě, pobavila se podívanou na hlouček očumující prsa kapitána Murphyho a v tu chvíli byla pryč.

– Remunda, řekl majitel.

– To mi nejde na rozum, prozradil Bloom Štěpánovi, jak lékařsky vzato může být taková ubožačka z Lockovy nemocnice, prolezlá chorobou, tak drzá a obtěžovat lidi, nebo jak střízlivý mužský, jen trochu dbalý zdraví. Nešťastnice! Nakonec ovšem nějaký chlap může za to, kde se octla. Ale ať to vzniklo z nevímčeho…

Štěpán si jí vůbec nevšiml, jen pokrčil rameny a řekl:

– V naší zemi prodávají lidé mnohem víc, než toho ona kdy měla, a vydělávají těžké prachy. Nebojte se těch, kteříž prodávají tělo, ale duše nemohou koupiti. Špatná obchodnice. Draho kupuje a lacino prodává.

Starší z nich, vzdálený všeho staropanenství i stydlavosti, řekl, že by se měla _instanter_[^298] učinit přítrž té do nebe volající ostudě, že se to nutné zlo, totiž ženy této sorty (beze vší cimprlinské upejpavosti řečeno) neregistrují a příslušným úřadem lékařsky nekontrolují, oč on jakožto _paterfamilias_[^299] od prvopočátku neochvějně usiluje. Kdo se této věci ujme a důkladně na ni posvítí, prokáže všem zúčastněným nehynoucí dobrodiní.

– Co se těla a duše týče, prohodil, vy jako dobrý katolík věříte v duši. Nebo chcete-li v inteligenci, v mozkovou mohutnost jako takovou, odlišnou od všelikého vnějšího předmětu, třeba stolu nebo tamhle toho šálku. Já v ni taky věřím, protože odborníci ji vysvětlují jakožto závity šedé hmoty. Jinak bychom se nikdy nedočkali takových objevů, jako je například rentgen. Věříte?

Vehnán do úzkých, s nadlidským úsilím paměti se Štěpán snažil soustředit a rozpomenout, až nakonec řekl:

– Spolehlivé prameny mi tvrdí, že je to látka prostá a neporušitelná. Pokud rozumím, byla by nesmrtelná, jenže ji může zničit První hybatel, Ten, jak se dovídám, klidně Své šprýmy dokáže rozhojnit ještě o tento, protože _corruptio per se_ a _corruptio per accidens_[^300] se podle dvorní etikety nepřipouštějí.

Obecné jádro této myšlenky pan Bloom přijal úplně za své, i když se její mystická subtilnost jeho pozemšťanskému rozumu poněkud vymykala, neodpustil si ovšem námitku ohledně prostá a hned opáčil:

– Prostá? Podle mě to není pravé slovo. Mám-li vám aspoň v něčem vyjít vstříc, samozřejmě uznávám, že jednou za uherský měsíc se prostá duše natrefí. Ale k čemu bych rád došel, je tohle, že jedna věc je objevit třeba paprsky jako Roentgen nebo dalekohled jako Edison, jenže to bylo myslím dávno předtím, totiž jako Galileo. Stejně to platí o takových zákonech dalekosáhlých přírodních fenoménů, například elektřiny, jenže tvrdit, že člověk věří v existenci nadpřirozeného Boha, to je jiný kafe.

– Vždyť kromě nepřímých důkazů, bránil se Štěpán, je to nezvratně dokázáno několika nejznámějšími místy z Písma svatého.

Jenže v tomto obtížném bodu se názory obou, vzděláním a vším jiným na míle od sebe vzdálených, také věkově silně odlišných, srazily.

– Že je? zkušenější z nich namítl a stál na svém. Tím si nejsem jist. To záleží na tom, jaký má kdo názor, aniž bych do toho zavlékal sektářství, když dovolíte, _in toto_[^301] se tady s vámi rozcházím. Mám-li vám to říct po lopatě, jsem přesvědčen, že to byly ryzí podvrhy, které tam vpašovali nejspíš mniši, pořád se tu vrací velká otázka našeho národního básníka, kdo je vlastně napsal, takového _Hamleta_ nebo Bacona, to vám, neskonale většímu shakespearskému znalci, nemusím říkat. Nenapil byste se ostatně té kávy? Já vám ji s dovolením zamíchám a vezměte si kousek housky. Vypadá jako nějaká maskovaná cihla našeho kapitána. Kde nic není, ani smrt nebere. Ochutnejte aspoň kousek.

– Nejde to, vypravil ze sebe Štěpán, na chvilku mu selhaly myšlenkové mohutnosti.

Jak praví přísloví, hubováním se nic nespraví, i jal se pan Bloom ze dna vyškrabávat, anebo aspoň zkoušet vyškrabat zhoustlý cukr a zatrpkle přemítal o Kávovém paláci i jeho abstinentském (a výnosném) díle. Záměr je to jistě oprávněný a náramně blahodárný, o tom není sporu. Abstinentně vedené boudy pro noční tuláky, jako je ta, v níž zrovna jsou, koncerty, divadelní večírky a (bezplatné) vzdělávací přednášky odborníků pro nižší vrstvy. Naproti tomu až dosud s nelibostí jasně vzpomínal, že za hraní na klavír jeho ženě madam Marion Tweedyové, která s nimi kdysi čile spolupracovala, dávali hubeňoučký plat. Moc by za to nedal, že jim jde o dobro i zisk, protože kloudnou konkurenci nemají. Vzpomněl si, že četl o tom, že se někde v nějaké laciné jídelně našel v sušeném hrachu jedovatý síran měďnatý, CuSO4, ale kdy to bylo a kde, to si nevzpomínal. Rozhodně je u poživatin víc než jindy nutná kontrola, zdravotní kontrola, snad právě kvůli připojenému zdravotnímu rozboru přišlo Vi-kakao dr. Tibbla do módy.

– Tak si lízněte, troufl si říci, když kávu zamíchal.

Štěpán si dal říct, že aspoň ochutná, z hnědé louže – při zvedání vyžblunkla – zvedl těžký hrnek za ucho a srkl odporného nápoje.

– Je to přece jen pořádná strava, domlouval mu jeho dobrý duch, na pořádnou stravu já držím, ono vůbec nejde jen o pochutnání, pravidelné jídlo je _sine qua non_[^302] veškeré práce, ať duševní, či tělesné. Víc pořádné stravy byste měl jíst. Hned byste si připadal jiný.

– Já se živím tekutinami, řekl Štěpán. Ale ten nůž dejte laskavě pryč. Nemohu se na hrot dívat. Hned myslím na římské dějiny.

Pan Bloom pobídce rázem vyhověl a závadný předmět odklidil; byl to tupý obyčejný nůž s rohovou střenkou, laickému zraku nepřipadal nijak římsky ani starověce, všiml si, že nejmíň bodá do očí hrot.

– Příběhy našeho společného přítele jsou docela jako on, prohodil pan Bloom _sotto voce_ k svému _confidente_[^303]_._ Myslíte, že je na nich něco pravdy? Hodinu po hodině dokáže celou noc bájit a lhát jako cikán. Jen se na něho podívejte.

Oči má sice slepené spánkem a mořským vzduchem, jenže život se strašlivými událostmi a náhodami přímo hemží a možná že si to všechno šmahem nevymyslil, i když je na první pohled pravděpodobné, že jeho švadronění není zrovna ryzí evangelium.

Zatím si protějšího človíčka hleděl někam zařadit, a co na něho pohlédl, po sherlockholmesovsku ho prozpytovat. Byl sice zachovalý a tělesně nemálo zdatný, jen trochu olysalý, ale v rysech obličeje měl cosi pochybného, jako by si odbyl kriminál, a představit si tohoto podezřelého chlapa, jak plete koše a lepí pytlíky, na to nebylo potřebí bujné fantazie. Třeba toho člověka oddělal, a jak to lidé dělávají, když mluví o jiných, vypráví vlastní případ, že ho totiž sám zabil a pěkných pět let si za to odseděl, nehledě ani k Antoniovi (nemajícím pranic společného s dramatickou postavou z pera našeho národního básníka), který své zločiny odpykal shora vylíčeným melodramatickým způsobem. Třebas taky mluví do větru a ta slabost se mu lehce promine, protože při setkání s takovými ťulpasy, roduvěrnými Dubliňany, jako jsou ti drožkáři, dychtiví zpráv ze světa, žádný starý námořník, brázdící oceán, neodolá, aby si nezaprášil o škuneru _Hesperu_ atd. Když na to přijde, co ten chlap o sobě nalže, to, jak se říká, zdaleka pokulhává za nehoráznými báchorkami, které druzí chlapi šíří o něm.

– Víte, že by to byly pouhé smyšlenky, ujal se zas slova, to netvrdím. S podobnými výjevy se člověk leckdy setká, i když ne moc často. Obři, to je ovšem velká vzácnost. Marcella, komáří královna. Sám jsem v henrystreetském panoptiku viděl po turecku sedět Aztéky, jak se jim říká. Ani za peníze nohy nenarovnají, protože, pokračoval, tyhlety svaly, a obrys načrtl společníkovi po těle, nebo šlachy, či jak jim chcete říkat, za pravým kolenem jim od křečovitého sedění nadobro zmrtvěly, oni se totiž dávají uctívat jako bohové. Další ukázka prostých duší.

Má-li se však vrátit k Sinbádovi a jeho strašidelným dobrodružstvím (trochu mu připomíná Ludwiga, jinak Ledwige, když za Gunnova ředitelování na prknech divadla Gaiety hrál v _Bludném Holanďanovi,_ ohromný úspěch, táhl se za ním houf ctitelů, kdekdo se tam hrnul poslechnout si ho, na jevišti ovšem lodi, ať strašidelné, či jiné, nějak moc nevycházejí, zrovna tak vlaky), žádná nesrovnatelnost v tom není, to klidně připustí. Zato to bodnutí do zad je Taliánům podobné, upřímně řečeno sám beze všeho uzná, že ti zmrzlináři a opékači ryb, o pomfritářích a jiných ani nemluvě, tam z Malé Itálie u Combu, jsou lidé střízliví, šetrní, pracovití, snad trochu zfanfrnělí do nočního pytlačení na onoho užitečného živočicha kočkovitého rodu, z něhož nebo z níž si pak druhý den klidně a (dodal) lacino ukuchtí šťavnatou pochoutku s nezbytným česnekem.

– Takoví Španělé, mluvil dál, vášnivé temperamenty, ďábelští zuřivci, rádi vykonávají spravedlnost sami, s dýkou nošenou za pasem vám v mžiku napíší propouštěcí list. Je to tím vedrem a podnebím vůbec. Moje žena je takřka Španělka, totiž napolo. Kdyby chtěla, jako nic by si vymohla španělské občanství, protože se (formálně) narodila ve Španělsku, totiž v Gibraltaru. Španělský typ. Úplně snědá, normální bruneta, tmavá. Já si rozhodně myslím, že charakter je dán podnebím. Proto jsem se vás zeptal, jestli nepíšete básně italsky.

– Ty temperamenty venku za dveřmi, skočil mu do řeči Štěpán, se vášnivě hádaly o deset šilinků. _Roberto ruba roba sua._[^304]

– Taktak, přisvědčil pan Bloom.

– To tedy máme, řekl Štěpán, poulil zrak a sám k sobě nebo někde k neznámému posluchači blábolil, Dantovu prudkost a rovnoramenný trojúhelník, slečnu Portinariovou, do níž se zamiloval, a Leonarda a san Tommasa Mastina[^305].

– Tkví to v krvi, přitakal pan Bloom. Všichni jsou obmyti v krvi slunce. Čirou náhodou jsem si dnes zašel do kildarestreetského muzea, zrovna před naší schůzkou, mohu-li to tak nazvat, prohlédnout si tamější starověké sochy. Nádherný souměr boků, ňader. Takové ženy se tady nenatrefí. Jen zcela výjimečně. Svým způsobem půvabné, ano, hezké se najdou, ale já mluvím o ženském tvaru. Mimoto jim většinou chybí vkus v oblékání a ten, málo platné, přirozenou ženskou krásu nemálo zvyšuje. Pokrčené punčochy – snad je to moje slabůstka, ale prostě to nesnáším.

Vůkol nich zájem opadával a druzí se rozpovídali o námořních nehodách, o lodích zbloudilých v mlze, o srážkách s ledovci a podobně. Nejvíc toho ovšem napovídal náš bukanýr. Mys Dobré naděje obeplul moc a mockrát a čelil monzunu, to je zvláštní vítr, co vane v Čínském moři, a ve všech těch mořských nebezpečích ho nábožný medailónek, který měl u sebe, jak se vyjádřil, nenechal ve štychu a šťastně ho zachránil.

Potom zabloudili na ztroskotání u Dauntské skály, na ztroskotání té nešťastné norské bárky – ne a ne si někdo vzpomenout, jak se jmenovala, až si drožkář, který namoutě vypadal jako Henry Campbell, přece jen vzpomněl, byla to _Palme,_ ztroskotala u booterstownské pláže, celý rok se ve městě o ničem jiném nemluvilo (do _Irské doby_ o tom napsal pěkné původní verše nesporné hodnoty Albert William Quill). Valily se přes ni mohutné vlny a na břehu hrůzou kameněly valné zástupy. Někdo pak něco utrousil o soudním přelíčení ohledně parníku _Lady Caimsová_ ze Swansea, do níž za dost kalného počasí z opačného směru najela _Mona_ a ona se se vší posádkou potopila. Bez nejmenší záchrany. Její kapitán, totiž kapitán _Mony,_ prý se bál, že má proražený lodní trup. A zatím mu, jak se zdá, do lodní prostory voda nevnikla.

V tomto okamžení došlo k nehodě. Námořník vstal z místa, přišlo mu totiž rozkasat lodní pás.

– Pusť mě, kamaráde, přes svou příď, řekl sousedovi, který se zrovna polehoučku oddával libým dřímotám.

Pomalu a ztěžka se dokolíbal ke dveřím, ťápavě slezl z jediného schůdku, vedoucího ven z boudy, a nabral to doleva. Zatímco se orientoval, pan Bloom (už když vstával, všiml si, že mu z obou kapes trčí láhve nejspíš lodního rumu pro vlastní spotřebu žhavého nitra) zahlédl, jak vytahuje láhev, špunt z ní vyndává nebo páčí vývrtkou, hrdlem si ji nasazuje k pyskům a s chutí si zavdává, až to žbluňká. Neodbytný Bloom v první chvíli ostrovtipně usoudil, že starý praktik, přitahovaný opačným směrem, odchází ven zamanévrovat za ženskou zatím nadobro zmizelou, a napínal po něm zrak, až ho zahlédl, jak tím kouskem s punčovým rumem osvěžen nechápavě očumuje pilíře s nosníky vedlejší trati, protože co tady byl naposled, důkladně se to změnilo a hodně zvelebilo. Někdo neviditelný – nebo jich bylo víc – ho vedl k mužskému záchodku, který tam zdravotní úřad zřídil pro potřebu, ale námořník se mu vyhnul a po chvilince svrchovaného ticha si ulevil docela blizoučko a ze spodu lodi tak pocákal zem, až na drožkářském stanovišti probudil jednoho koně.

Kopyto hráblo, jak si po spánku hledalo jinou polohu, a postroj zabřinčel. V budce vedle košíku se žhavým koksem se drobet vyplašil obecní hlídač, notně sešlý, zdrchaný, jednou nohou v hrobě, byl to – nač tajit tu trpkou skutečnost – dříve zmíněný Gumley, teď vlastně obecní chudý, to místo mu podle lidských dohadů z pouhé lidumilnosti vymohl Pat Tobin, ten ho znal od dřívějška – hnul se v budce a zašátral nohama a znovu složil údy do Morfeova náručí. Přímo úžasné, jak krutá bída trhla na člověka spřízněného s nejvýš váženými rodinami, po celý život zvyklého na domácké pohodlí, který kdysi pobíral rovných 100 liber ročního důchodu, jenže on je, osel na kvadrát, plnými hrstmi rozfofroval. Kolikrát si vyhodil z kopýtka, teď je na mizině, v kapse ani vindru. Toť se ví, pil jak duha, možno si z něho vzít poučení, jak dobře na tom mohl být, kdyby – to nešťastné kdyby – byl dokázal vyléčit se ze své libůstky.

Všichni zatím hlučně hořekovali nad úpadkem irské lodní dopravy pobřežní a zámořské, že to všechno patří k sobě. V Alexandřině doku se spouští na vodu loď firmy Palgrave a Murphy, za celý rok jediná. Přístavy by byly, jenže lodi v nich nepřistanou.

– Samé vraky a vraky, řekl majitel, zřejmě byl _au fait._

To by rád věděl, proč ta loď bumbác! najela v Galwayském zálivu na jedinou tamější skálu, sotva nějaký pan Worthington nebo tak nějak předložil v parlamentě návrh na galwayský přístav. Jejího kapitána se zeptejte, poradil jim, čím ho asi za ten kousek britská vláda podmazala. Kapitána Johna Levera z lodní společnosti Lever.

– Mám pravdu, pane kapitáne? zeptal se námořníka, který se po soukromém pití a jiném namáhání zrovna vracel.

Náš výtečník letmo zaslechl koneček nějaké písně nebo slov a hned pramálo muzikálně, zato tím halasněji v sekundách nebo terciích zabručel jakousi odrhovačku. Bystrým sluchem pak pan Bloom postřehl, jak vyplivuje nejspíš žvanec (on to žvanec byl), při pití a močení si ho bezpochyby uložil do dlaně a po té ohnivé tekutině mu trochu zhořkl. Ať tak či onak, po zdárné úlitbě a pitbě se vevalil dovnitř a jako pravý mořský vagabund vnesl do večírku pravou pijáckou náladu:

_– Suchary byly na kost vysušený,  
hovězí slaný jak řiť Lotovy ženy.  
Ach jé, Johnny Levere!  
Johnny Levere, ach jé!_

Teprve po tomto výlevu se rabiják jak náleží objevil na scéně, vrátil se na své místo a na přistrčenou židli spíš těžce dopadl, než dosedl.

Zřejmě nadržený Odřikoza, ačli to byl on, silácky kňouravou filipikou rozlítostněně soptil nad irskými přírodními zdroji a podobně, sáhodlouze vykládal, že na tom božím světě je Irsko ze všech zemí nejbohatší, neskonale bohatší než Anglie, uhlí že má spousty, slaniny že ročně vyváží za šest miliónů liber, másla a vajec za nějakých deset miliónů, a o všechno to bohatství že je Anglie odírá zdaňováním chuďasů, kteří za všechno draze platí, nejlepší maso, které přijde na trh, slupne sama, a plno jiných hořkostí, které v sobě dlouho střádal. A tak se všichni rozpovídali a shodli v tom, že je to opravdu tak. Všechno se dá na irské půdě vypěstovat, prohlásil, tamhle v Cavanu pěstuje plukovník Everard tabák. A kde se najde taková slanina, jako je irská? Přes všechnu moc mamonu den odplaty za zločiny, pevným hlasem _crescendo_ prohlásil a celý hovor vzal do svých rukou, přikvačí na mohutnou Anglii. Nastane pád, největší pád v dějinách. Však si už na to Němci a Japončíci přisazují, prohlásil. Burové jsou začátek konce. Kácí se kašírovaná Anglie a její pád přivodí Irsko, její Achillova pata – v tom bodě, vysvětlil jim, byl řecký hrdina Achilles zranitelný – rázem pak pochopili tento bod, upoutáni tím, jak jim zmíněnou šlachu ukázal na botě. Každému Irovi radí: zůstaň v rodné zemi a pracuj pro Irsko a žij pro Irsko. Jak řekl Parnell, Irsko se bez jediného syna neobejde.

Mlčení se rozhostilo vůkol a zdůraznilo závěr jeho finále. Bez bázně vyslechl tyto chmurné zvěsti neohrožený plavec.

– Bude to fuška, vašnosti, odsekl ten neotesanec, očividně podrážděný předchozí banalitou.

Studené sprše na ten pád a podobně se majitel nebránil, ale od stěžejního názoru neustoupil.

– Kdo jsou nejlepší pěšáci v armádě? zlostně se zeptal prošedivělý vysloužilec. A nejlepší skokani a běžci? A nejlepší generálové a admirálové, jaké máme? Povězte mi.

– Do jednoho samí Irové, odpověděl drožkář, až na tu úhonu ve tváři celý Campbell.

– Tak jest, přitakal starý matróz. Irský katolický sedlák. To je páteř naší říše. Jema Mullinse neznáte?

Na to mu majitel, ať si jako každý jiný myslí své, ale jemu že je říše, ať už naše, či jeho, lhostejná a Ir, který jí slouží, nestojí za fajfku tabáku. I vyčastovali se zlostnými slovy, když pak přišlo do tuhého, oba se samozřejmě dovolávali posluchačů, se zájmem sledujících jejich rozmíšku, jen když se netupí a nervou.

Podle soukromých, za léta načerpaných zpráv měl pan Bloom chuť odbýt ten nápad jako vyloženou pitomost, dokud totiž nedojdou k metě, která má být či nebýt žádoucí nade všechno, plně si totiž uvědomoval, ačli sousedi za Průlivem nejsou hloupější, než si o nich myslí, spíš se svou silou tají. V ničem si to nezadá s donkichotskou představou jistých kruhů, že se za sto miliónů let uhelná žíla našeho sesterského ostrova vyčerpá, a jestli to tak průběhem času opravdu dopadne, on sám osobně o tom soudí, že předtím může nastat hromada nepředvídaných a pro celou věc rozhodujících okolností, a zatím je nanejvýš radno, aby obě země jak se dá vycházely spolu v dobrém. Nad další zajímavůstkou, jako jsou prostonárodně řečeno pletky děvek s frajery, si pojednou vzpomněl, že irští vojáci bojovali stejně často za Anglii jako proti ní, ba vlastně častěji za ni. Pročpak by teď? Jak tak pozoroval výstup mezi nájemcem lokálu, podle pověsti proslulým Nezdolným, Fitzharrisem nebo snad bývalým Fitzharrisem, a tím očividným švingulantem, maně mu, naslovovzatému zpytateli lidské duše, vytanulo, jak nápadně se to podobá vypočítavému podvodu, že je to zkrátka smluvená hra, do které ostatní vůbec nevidí. O nájemci nebo majiteli, který se za tamtoho vydává, právem on (Bloom) soudí, že kdo není na hlavu padlý, na hony se takovým lidem a celé té zločinné chamradi v soukromém životě ze zásady vyhýbá a nic s ní nemá, protože se z nich může vyklubat nějaký mrva jako Denis či Peter Carey, který před královniným – teď vlastně královým – prokurátorem udá své spoluviníky, což on naprosto zavrhuje. A vůbec řemeslo přestupníků a násilníků se mu – z duše protiví. Zločinné sklony, ať jakéhokoli rázu i tvaru, sice nikdy v hrudi nechoval, ale přece jen (ač v nitru stále týž) pociťuje jistý obdiv k člověku, který svými politickými názory zesrdnatělý mávne nožem, chladnou ocelí, on sám se však nikdy nedopustí něčeho takového, jako jsou jižanské milostné vendety – buď bude má, nebo pro ni budu viset –, padne pár slov o jejím poměru k druhému šťastlivci (chlap je dal předtím sledovat), načež kvůli nějaké pomanželské _liaison_ svou zbožňovanou nožem probodne a smrtelně ji poraní, a tu ho zčistajasna napadlo, že ten Fitz, kterému přezdívají Odřikoza, tam vlastní pachatele sprostého zločinu jen kočárem zavezl, a má-li věrohodné zprávy, sám se na atentátu nepodílel, však právě na tom založil mazaný advokát obhajobu a tak ho z toho vysekal. Ať už je to, jak chce, je to stará vesta a náš milý známý pseudo-Odřiatd. zřejmě svůj věhlas přežil. Přirozenou smrtí měl umřít, nebo třeba na popravišti. Jako herečky – samé loučení, neodvolatelně poslední vystoupení a najednou zas s úsměvem vyjde na jeviště. Toť se ví, nezřízeně štědrá, temperamentní, nic si nezašetří, jako ten pes chňapají po stínu a kost pouštějí. Stejně nic za to nedá, že na potulkách po docích v sympatickém prostředí putyky _Staré Irsko,_ vrať se k nám do Erinu apod., pan Johnny Lever nejednou pustil chlup. Není to dávno, stejné kafrání slyšel od jiných a hned Štěpánovi pověděl, jak jednoho takového zbujníka prostě a rázně usadil.

Něco jsem utrousil, řekl náš věčně urážený, leč z míry nevyvedený člověk, a jeho se to dotklo. V nakvašenosti mi urážlivě řekl ty žide. A já, aniž jsem se o chlup odchýlil od prosté skutečnosti, jsem mu řekl, Bůh, totiž Kristus, že je taky žid jako celá jeho rodina a jako já, ačkoliv vlastně žid nejsem. Tím jsem ho ťal. Odpověď měkká zkrocuje hněv. Na slovo se nevzmohl, to bylo vidět. Mám pravdu, nebo nemám?

Dlouhým vyčítavým pohledem bázlivé chmurné pýchy se na Štěpána za jeho mírné vpotazvzetí zadíval a k tomu ještě úpěnlivě blýskl zrakem, jako by vytušil, že to zrovna není…

– _Ex quibus,_ zamumlal bezbarvým hlasem Štěpán, dorozumívali se očima, z nichž to jest on, jménem Kristus nebo Bloom nebo někdo jiný, _secundum carnem_[^306]_._

– Samozřejmě, trval na své výhradě pan Bloom, věc je třeba vidět z obou stran. Těžko stanovit pevná a nezvratná pravidla, co je dobré a špatné, ale všestranná náprava je jistě možná, i když prý každá země, naši usouženou vlast nevyjímajíc, má takovou vládu, jakou zasluhuje. Ale jen s všestrannou dobrou vůlí. Nic snazšího než holedbat se vzájemnou nadřaděností, ale co vzájemná rovnost? Násilí jakéhokoliv rázu i tvaru je mi proti mysli. K ničemu nevede a ničemu nezabrání. Po plánovaných etapách nutně nastane revoluce. Očividně vyložená hloupost je nenávidět lidi jen proto, že, abych tak řek, bydlí za rohem a jinak drmolí.

– Památná bitva na krvavém mostě a sedmiminutová válka, přitakal Štěpán, mezi Skinnerovou uličkou a Ormondským tržištěm.

– Ano, dal mu pan Bloom za pravdu, s jeho poznámkou že zcela souhlasí, je úžasně správná, takových věcí je na světě úžasně moc.

– Zrovna jsem to měl na jazyku. Samá eskamotáž s protichůdnými důkazy, o nichž se upřímně řečeno ani zdaleka…

Jak se skromně domnívá, všechny ty ničemné spory vyvolávají jen zlou krev – působí to bojovně vyboulená lebka nebo nějaká žláza, chyba je tvrdit, že jde o čest a vlajku – většinou přitom záleží na peněžních záležitostech, ty vězí za vším, lakota a závist, lidé nevědí, kdy přestat.

– Obviňují – pronesl nahlas. Odvrátil se od ostatních, kteří nejspíš… a hovořil zblízka, aby ostatní… kdyby snad…

– Židy, jakoby stranou prozradil tiše Štěpánovi do ucha, obviňují z rozvratu. Zbla pravdy na tom není, to vám klidně řeknu. Dějiny – jestlipak vás to překvapí? – nezvratně dosvědčují, že když inkvizice vyhnala židy, Španělsko upadlo, a Anglie se vzmohla, jakmile je tam dovezl Cromwell, ten náramně šikovný rabiják, který toho má jinak hodně na svědomí. Proč? Protože jsou praktikové, a to osvědčení. Nechci se vůbec rozplývat nějakým… základní díla na to téma znáte, a přestože jste pravověřící… Náboženství nechme stranou, ale v hospodářské oblasti kněz znamená chudobu. Zase Španělsko, sám jste to za války viděl, proti takové průbojné Americe. Pro Turky je to dogma. Kdyby nevěřili, že přijdou po smrti rovnou do nebe, snažili by se život zlepšit – aspoň si myslím. Takhle dryáčnicky pod vylhanou záminkou vyvolává venkovský kněz bouři. Jsem zrovna tak dobrý Ir, prohlásil s dramatickým důrazem, jako ten sprosťák, o kterém jsem vám vyprávěl, a chtěl bych, dodal závěrem, aby všechna vyznání a všechny třídy dostávaly obstojný důchod, ne zrovna nuzácký, asi tak 300 liber ročně. Je to hlavní věc, dá se lehce provést a stane se pobídkou k družnějšímu vztahu člověka k člověku. Taková je moje představa, vyberte si z ní, co se vám hodí. Tomu říkám vlastenectví. _Ubi patria,_ jak jsme to za klasických studií na _Alma mater_ pochytili, _vita bene_[^307]_._ Kde se člověku dobře žije, takový je smysl, když pracuje.

Nad nepoživatelnou náhražkou kávy, zaposlouchán do tohoto obecného souhrnu věcí, zíral Štěpán do prázdna. Slyšel ovšem všelijaká slova, jak hrají všemi barvami zrovna jako zrána v Ringsendu ráčci ve všech barvách různých druhů téhož písku, zavrtávající se někam pod něj, kde (jak se aspoň zdá) jsou domovem. Tu pohlédl vzhůru a uviděl oči, které říkaly nebo neříkaly slova, pronesená zaslechnutým hlasem – když pracuje.

– Mě vynechte, vypravil ze sebe, totiž s prací.

Oči ta poznámka překvapila, protože ten, komu _pro temp_.[^308] patřily, prohodil, nebo spíš hovořící hlas prohodil: Všichni společně musí pracovat, nic jiného jim nezbývá.

– Myslím, honem prohlásil druhý, v nejširším slova smyslu. Taky literární činnost, pěstovanou ne pro pouhou slávu. Psaní do novin, což je dnes nejschůdnější. I to je práce. A důležitá práce. Po všech, moc toho o vás nevím, ale po všech nákladech vynaložených na vaše vzdělání, měl byste si sám určit, kolik vám mají platit. Stejným právem jako sedlák i vy máte právo živit se perem a pěstovat filozofii. Oba patříte Irsku. Mozek i mozoly. Obojí je důležité.

– Domníváte se, uchechtl se Štěpán, že jsem snad důležitý, protože patřím do _faubourg Saint-Patrice_[^309]_,_ jemuž se stručně říká Irsko.

– Šel bych ještě dál, zalichotil mu pan Bloom.

– Jenže já se domnívám, vskočil mu do řeči Štěpán, že Irsko je asi důležité, protože patří mně.

– Že patří, cože? s dotazem se k němu nahnul pan Bloom. Napadlo ho, že špatně rozumí. Promiňte. Konec jsem nezaslechl. Co jste to…?

Zřejmě rozdurděn mu to Štěpán opakoval a nepříliš zdvořile odstrčil hrnek s kávou, či co to vlastně bylo, a podotkl:

– Vlast se změnit nedá. Změňme téma.

Po této ťafce, že má změnit téma, sklopil pan Bloom v rozpacích oči, nevěda, jak si má vlastně vyložit, co patří čemu, a kdesi cosi. Že se durdí, bylo mu jasnější než ostatek. Rozpařenost nedávného hýření, bodejť, drsně z něho hovoří s jistou trpkostí, která je mu v střízlivém stavu naprosto cizí. Třeba neužil náležitě domáckého života a ten pokládá on, pan Bloom, za veledůležitý, nebo nekamarádil s pořádnými lidmi. Nad mladíkem sedícím vedle něho trnul strachy a poněkud zděšeně si uvědomoval, že se zrovna vrátil z Paříže, zvlášť očima mu nápadně připomněl otce a sestru, ale nic si z nich nevybral, v duchu si však vybavil, kolik kultivovaných chlapíků, oslnivě slibných, už v rozpuku předčasně zchátralo a sami si to zavinili. Třeba takový O’Callaghan, potrhlík spřízněný s nejlepšími kruhy, leč nezámožný, ten když se octl v ráži, kdekoho obtěžoval a prováděl samé skopičiny, mimo jiné se okázale procházel v šatech z balicího papíru (opravdu). I nastalo obvyklé _dénouement,_ v šprýmování neznal míru, až se octl v bžundě a zmizel z parády jen s pomocí známých, potají mu John Mallon z nižšího hradního dvora vzkázal, že má být stíhán podle druhého paragrafu novely trestního zákoníku, pár jich dostalo obsílku, ale jména nebyla zveřejněna, proč, to pochopí každý, kdo má krapet rozumu. A tak jedno k druhému, šest šestnáct, nad tím vším dělal nápadně hluchého, Antonio, žokeji a estéti a tetování, které (někdy v sedmdesátých letech) kvetlo dokonce i v Horní sněmovně, protože sám nositel trůnu v mladých letech, když byl ještě následníkem, ostatní příslušníci horních deseti a jiní velmoži kráčeli ve stopách hlavy státu, zapřemítal nad tím, jak pod třpytným nátěrem prominenti a korunované hlavy porušují mravnost jako před lety v Cornwallu způsobem nehrubě odpovídajícím přírodě, na což milá paní Strážkyně mravů má podle platného práva hrozně spadeno, jenže ne z té či oné pohnutky, která se v tom hledala, leda hlavně ženy, které by se na lžičce vody utopily zejména kvůli šatům a ostatnímu příslušenství. Dáma, která si potrpí na exkluzívní prádlo, by měla, a pán, který šije u lepšího krejčího, musí nápověďmi ještě rozšířit mezeru, která je od sebe dělí, a páchané necudnosti náležitě okořenit, ona jemu rozepne, on zas jí rozváže, pozor na špendlík, kdežto takový divoch z lidožroutských ostrovů za třicetistupňového vedra ve stínu, ten si s tím neláme hlavu. Ale mám-li se vrátit tam, kde jsem začal, jsou zas jiní, kteří se zezadu lokty prodrali dopředu. Čirou silou vrozeného nadání. Mozkem, prosím.

Z tohoto důvodu a ještě z jiných zdálo se mu prospěšné i potřebné, když už s tím začal, ještě se zdržet a využít této nepředvídané příležitosti, proč, to sám nevěděl, vždyť už ho to stálo pěkných pár šilinků. Styk s člověkem nevšedního kalibru, který poskytuje tolik látky k myšlení, bohatě vynahradí menší… Taková občasná intelektuální vzpruha je, tak mu připadlo, znamenitým duševním osvěžením. Dále k tomu patří náhodné setkání, debata, tanec, rvačka, mořský vlk odrůdy dnes tady, zítra bůhvíkde, noční tuláci, kupa příhod, to všechno tvoří miniaturní kamej světa, v němž žijeme, tím spíše, že život pracujících nejdoleji, totiž horníků, potápěčů, popelářů se poslední dobou hodně sleduje pod lupou. Když už má z této jasné hodiny něco vytěžit, přemýšlel, jestli by ho taky potkalo podobné štěstí jako pana Philipa Beaufoye, kdyby to sepsal. Co kdyby tak složil něco neotřepaného (a to určitě složí), co mu vynese pět liber za sloupec, třeba _Co jsem zažil v drožkářské boudě._

Náhoda tomu chtěla, že měl u lokte ležet _Telegraf_ Telecí mrav, zvláštní sportovní vydání na růžovém papíře, a jak tak znovu marně hloubal nad tím, že vlast patří jemu, a nad tím dřívějším rébusem, když loď přijela z Bridgewateru a pohlednice je adresována A. Boudinovi, pověz, jak starý je kapitán, bezcílně těkal po nadpisech, jak o ně očima zavadil, ty všeobsáhlý tisk náš vezdejší dejž nám dnes. V první chvíli se lekl, ale ono se to týkalo nějakého H. du Boyese, zástupce firmy s psacími stroji nebo něčím takovým. Velká bitva Tokio. Milkování po irsku, 200 liber náhrada škody. Gordon Bennett. Vystěhovalecký podvod. Dopis od Jeho Milosti Williama +. _Zahodil_ v Ascotu připomíná Derby z r. 1892, kdy proti všemu očekávání modrou stužku získal _Sir Henry_ kapitána Marshalla. Newyorská katastrofa, tisíc lidí přišlo o život. Slintavka a kulhavka. Pohřeb zesnulého pana Patrika Dignama.

Aby změnil téma, přečetl si tedy Dignamův nekrolog, je to, řekl si, neveselé rozloučení.

_Dnes dopoledne_ (dal to tam ovšem Hynes) _byly tělesné pozůstatky pana Patrika Dignama odvezeny z jeho bydliště v Northbridge Avenue č. 9, Sandymount, a uloženy na glasnevinském hřbitově. Zesnulý byl v našem velkoměstě osobnost nadobyčej sympatická a oblíbená, a zdrceni jeho skonem po krátké nemoci, hluboce ho želí občané všech vrstev. Pohřbu se zúčastnilo mnoho přátel zesnulého_ (to psal jistě Hynes na Fňukalův pokyn), _obstarala ho firma H. J. O’Neill a spol., North Strand Road č. 164. Mezi smutečními hosty byli: P. Dignam (syn), Bernard Corrigan (švagr), John Henry Menton, práv. zást., Martin Cunningham, John Power, jedliph 1/8 ador dourador_ (zrovna tehdy asi zavolal na tatíka přes zprávy Monkse kvůli Clavisovu inzerátu), _Thomas Kernan, Šimon Dedalus, Štěpán Dedalus, bakalář, Edward J. Lambert, Cornelius Kelleher, Joseph M’C. Hynes, L. Boom, C. P. M’Coy,_ – _M’Intosh a další._

Nemálo podrážděn L. Boomem (jak tam nesprávně stálo) a taky zplichtěně vysázeným řádkem, zároveň však rozjařen C. P. M’Coyem a bakalářem Štěpánem Dedalem, kteří se tam samozřejmě vůbec neobjevili, znervózněle na to upozornil svého spolubakaláře, který už zase zápolil se zívnutím, a nezapomněl přitom na obvyklou žeň nesmyslných tiskových šotků.

– Jestlipak to není první epištola k Židům, zeptal se, jakmile sklapl dolní čelist. Text: otevř ústa svá a nohu si tam strč.

– Taky že je, řekl Bloom (zprvu si myslel, že se to týká arcibiskupa, dokud nepromluvil o ústech a noze, což se ho nemůže týkat), a všecek šťastný, že ho uspokojil, a taky ohromený tím, že to tam Myles Crawford přece jen vrazil.

Zatímco si druhý pročítal druhou stránku, Boom (říkejme mu zatím zkomoleným jménem) zabíjel pár volných chvilek tím, že si na třetí stránce po kouscích četl o třetím dostihu v Ascotu, první cena 1 000 sovereignů a ještě zvlášt 3000 sovereignů pro hřebečky a klisničky, 1. _Zahodil_ pana F. Alexandera, syn _Rightawaye,_ čtyřroček, 9 kamenů 4 libry, Thrale (jezdec W. Lane), 2. _Zinfandel_ (jezdec M. Cannon) lorda Howarda de Walden, 3. _Žezlo_ pana W. Bassa. Sázky 5 ke 4 na _Zinfandela_ (jezdec M. Cannon), 20 ku 1 na _Zahodila_ (bez vyhlídek). _Zahodil_ a _Zinfandel_ běželi bok po boku. Zprvu se běželo vyrovnaně, potom se ujal vedení outsider a na dvaapůlmílové dráze předběhl hnědáka lorda Howarda de Walden a kaštánku _Žezlo_ pana W. Bassa. Vítěze ojezdil Braine, takže co o tom povídal Lenehan, byla báchorka. Chytře vyhrál o celou délku. 1000 sovereignů a ještě zvlášť 3000 sovereignů. O vítězství přišel Bremondův _Maximum II._ (ten francouzský kůň, na kterého se starostlivě doptával Bantam Lyons, jenže nedoběhl, ale doběhne každou chvíli). Vyhrát se dá všelijak. Náhrada škody za milkování. Jenže ten splašenec ze samé horlivosti vylítl jako střela, už aby je měl za sebou. U hazardních sázek to ovšem ani jinak nejde, ale jak se ukázalo, špatně si toho předem ztraceného koně vybral. Nakonec to byla sázka do lutrije.

– Všechno tomu nasvědčovalo, že k tomu dojdou, řekl pan Bloom.

– Kdo? řekl druhý, mimochodem poraněný na ruce.

Jednou ráno rozevřou noviny, tvrdil drožkář, a přečtou si _Parnellův návrat._ Vsadí se s nimi, o co chtějí. Jednou navečer byl tady v boudě nějaký fyzilír, a že prý ho viděl v Jižní Africe. Pýcha ho zabila. Po schůzi ve Výborové místnosti č. 15 se měl oddělat nebo někam zalézt, než bude zase, čím býval, a nikdo na něho nebude ukazovat prstem. Až by zas přišel k sobě, všichni do jednoho by k němu s rozedřenými koleny přilezli. Mrtvý on není. Jenom se někde skrývá. V rakvi, co přivezli, bylo samé kamení. Změnil si jméno na de Weta, burského generála. Neměl potírat pátery. A tak dále a tak dále.

Nad jejich vzpomínkami Bloom (říkejme mu správně) přece jen trochu užasl, protože většinou to byl bengál, ne jeden, ale tisíce, a potom úplné zapomenutí, však už je to nějakých dvacet let. Že na těch povídačkách není zbla pravdy, je ovšem dost pravděpodobné, a i kdyby, zdá se mu, že když na to přijde, není o jeho návrat co stát. Něco je na jeho smrti dráždí. Buď to, že tak banálně zhebl na prudký zápal plic, zrovna když už měl všelijaká politická řešení téměř pod střechou, nebo že si smrt, jak se proslýchalo, sám zavinil, protože se po promoknutí nepřezul a nepřevlékl, z toho se nastydl, pro odborného lékaře nevzkázal, zavřel se v pokoji a za čtrnáct dní pak umřel a všem ho bylo líto, možná je taky mrzelo, že se s ním už sami nemohou vypořádat. Už předtím ovšem nikdo nevěděl, co s ním je, docela jako v té hře _Alenko, kde jsi,_ nebylo po něm ani slechu, a to ještě než začal vystupovat pod falešnými jmény Stewart a Fox, takže postřeh vyšlý z úst našeho známého drožkáře má třeba něco do sebe. Bodejť by to jeho, rozeného vůdce lidu, jímž věru byl, chlapa jak hora, měřícího v punčochách šest stop, nebo aspoň pět stop deset až jedenáct, nežralo, že si v hejnu hrají na kohouty pánové, kteří mu nesahají po kolena a dobrých vlastností mají poskrovnu. Jistě poučný příklad: modla na hliněných nohách. A tu se na něho vrhla dvaasedmdesátka oddaných nohsledů a pokydala ho blátem. Docela jako mezi vrahy. Něčím neodolatelně puzen, chtěj nechtěj se vracíš předvést náhradníkovi, jak zahrát titulní úlohu. Viděl ho jen jednou, takových příležitostí se najde málo, velmi si tu výsadu považoval, v _Nepotlačitelném_ nebo snad v _Sjednoceném Irsku_ tehdá rozbíjeli sazbu, sám mu ze země podal sražený cylindr a on mu řekl _Děkuji,_ bylo vidět, jak to v něm vře, ale navzdory zmíněné bleskové nehodě zachoval ledový klid – krev se nezapře. Co se pak návratu týče, buď rád, že na tebe, sotva se vrátíš, nepoštvou jezevčíka. Obyčejně pak nastává váhání a kolísání. Tom řekne ano, Dick a Harry zase ne. Nejprve si zajdeš za nynějším majitelem a vytasíš se s doklady jako ten, co se v tichbornském sporu domáhal dědictví. Roger Charles Tichborne, pokud si vzpomíná, loď se jmenovala _Bella__,_ on, dědic, se s ní potopil, jak dosvědčují svědci, a tuší má vytetováno myslím lord Bellew. Podrobnosti mohl lehce pochytit od nějakého kamaráda na palubě, po odchodu z lodi je pak přizpůsobit popisu a představit se: _Promiňte, já jsem Tenaten,_ nebo tak nějak nenuceně. Z opatrnosti měl, řekl pan Bloom nepříliš sdílnému sousedovi, zamlklému jako ta zmíněná celebrita, nejprve ohledat terén.

– Oddělala ho ta mrcha, ta anglická děvka, poznamenal krčmář. Ta mu zatloukla první hřebík do rakve.

– Naducaná ženská, málo platné, prohodil domnělý městský písař Henry Campbell, pěkný kousek. U holiče jsem viděl její obrázek. Manžel kapitán, či aspoň důstojník.

– To byl, dodal rozverně Odřikoza. A kulky samá vata.

Tímto humorným úštěbkem sklidil u své _entourage_ salvu smíchu. Bloom, ten beze stopy úsměvu jen civěl ke dveřím a přemítal nad historickým příběhem, který v době, kdy to prasklo a nadto ještě byly uveřejněny jejich vzájemné zamilované dopisy, plné sladkých nicůtek, vzbudil nemalou pozornost. Nejprve to byla čistě platonická záležitost, jenže se ozvala příroda, oni k sobě přilnuli, vzplanuli prudkou láskou, šlo to od úst k ústům, až pak uhodil hrom k nemalé radosti zavilců, usilujících o jeho pád, dávno už to bylo veřejné tajemství, i když ne takových rozměrů, do jakých potom vybujelo. Ale když už se o nich vědělo, že k sobě patří a on je její znejmilejší, nač to kdekomu hlásali na střechách, že totiž, jak z přísežného svědectví vyšlo najevo, spává u ní v ložnici, jako elektrická jiskra pak proběhlo soudní síní vzrušení nad výpovědí svědků, kteří přísahali, že ho tehdy a tehdy viděli, jak v nočním úboru po žebříku slézá z bytu v horním patře, kam se předtím dostal stejnou cestou, na čemž týdeníky, hýřící oplzlostmi, vydělaly fůru peněz. Ono to bylo tím, že měla manžela nekňubu a byli svoji jen podle jména, když pak kde se vzal tu se vzal přišel chlap jaksepatří, plný síly hraničící se slabostí, hned podlehl jejím siréním kouzlům a čárům a rodinná pouta pustil z hlavy. Jak už to bývá, kochal se pak milenčinými úsměvy. Vynořil se, netřeba dodávat, věčný problém manželského soužití. Může mezi manžely přetrvat pravá láska, když se do toho připlete další chlapík? Pranic proti tomu nezmůžou, že k ní stržen vášnivostí s láskou vzhlíží. Chlap to byl věru k pohledání, ke všemu ještě obdařený vzácnými vlohami, kdepak proti němu ten druhý vojáček, jakýsi panák na způsob _adjé, čacký kapitáne,_ od lehkých dragounů, lépe řečeno od osmnáctého husarského, a jaksi dvojnásob vznětlivý (totiž on, padlý vůdce, ne ten druhý), čímž si, jak ona ovšem po žensku záhy vycítila, proklestí cestu ke slávě, a taky si ji málem proklestil, jenže jeho někdejší oddaní stoupenci, kněží a hlasatelé evangelia vůbec i jeho milovaní pachtýři, vypuzení z držby, jimž v zapadlých končinách vlasti rytířsky sloužil a tak za ně bojoval, že se jim o tom ani nesnilo, ti mu ženitbu nadobro zvrtli, čímž uhlí řeřavé shrnuli na hlavu jeho a jako ten osel v bajce ho kopli. Když se tak člověk zahledí do minula, vypadá to jako sen. A nic horšího než se vracet, samo sebou se rozumí, že pak člověk neví, na čem je, protože stejně jako čas jde všechno dál. I takový Irishtown Strand, přemýšlel, kam po léta nezabrousil, vypadá jinak, než co se tam na severní straně náhodou ubytoval. Jdi si na sever či na jih, všechno ti prostě a jednoduše zhatí vřelá vášeň, což jen potvrzuje jeho slova, ona je taky Španělka nebo napolo Španělka, ty nejsou v ničem polovičaté, s náruživou jižní bezuzdností bez špetky studu se do všeho vrhnou.

– Potvrzuje to jen má slova, s rozháranou hrudí řekl Štěpánovi. Jestli se nemýlím, taky Španělka.

– Dcera španělského krále, a ještě něco zablábolil o sbohem a na shledanou, španělské cibuličky, a první na cestě je Nebožtík a tolik a tolik je z Ramheadu do Scilly…

– Vážně? vyhrkl Bloom překvapen, leč ne užaslý. O tom jsem nic povídat neslyšel. Je to možné, docela možné, vždyť tam žila. Ano, ve Španělsku.

Opatrně uhnul v kapse knize _Pamlsky,_ mimochodem si vzpomněl na propadlé předplatné v capelstreetské knihovně, vytáhl zápisník, všelico v něm kvapně přelistoval, až nakonec…

– Co myslíte, a šetrně vylovil vybledlý snímek a položil ho na stůl, je to španělský typ?

Štěpán se po tomto oslovení podíval na snímek, byla na něm paní většího formátu s nápadně kyprými tělesnými vnadami v rozpuku zralého věku, oblečená do večerní róby schválně hluboce vystřižené, takže se poprsí náležitě uplatnilo a z ňader bylo vidět víc než pouhý náznak, rty rozchlípeny, bezvadné zuby, se strojenou vážností stála u klavíru, kde na pultě ležel líbivý šlágr _V_ _starém Madridě,_ ten byl tehdy v módě. Její (paniny) tmavé velké oči hleděly na Štěpána s náběhem úsměvu nad něčím podivuhodným, podobenka byla od Lafayetta z Westmoreland Street, prvního dublinského uměleckého fotografa, ten ji po estetické stránce provedl.

– Má žena, paní Bloomová, primadona, madam Marion Tweedyová, oznámil Bloom. Snímek byl vzat před několika lety. Někdy kolem roku 96. Tehdejší věrná podoba.

Vedle mladíka se i on díval na snímek paní, své nynější řádné choti, ona je, jak mu prozradil, dcera majora Briana Tweedyho, vychodila školy, od malička znamenitě zpívala a poprvé se ukláněla obecenstvu, když jí ještě nebylo něžných šestnáct let. Obličej má na snímku výrazný, jen mluvit, zato je málo vystižena postava, za kterou obyčejně sklízí uznání, ta v kostýmu dost nevychází. Klidně se mohla dát fotografovat celá, jak je, to ani nemluví o bujných oblinách na… Sám je po chvilkách tak trochu umělec, a tak rozvíjivě probral zhruba ženskou postavu, zrovna ten den odpoledne si v Národním muzeu prohlédl řecké sochy, dokonale rozvité jakožto umělecká díla. Jen mramor propůjčuje předloze ramena, záda, boky, veškerý souměr. Ostatek, no jo, puritánství. A přece jen panictví sv. Josefa… naproti tomu žádná fotografie nedokáže, protože to zkrátka není umění.

I počal duch býti s ním i zachtělo se mu následovat matrózova příkladu a pod záminkou, že… podobenku mu nechat, ať mluví sama za sebe, ať se druhý pokochá její krásou, vždyť upřímně řečeno její jevištní vzhled je požitek, který se aparátem nevystihne. Nějak se to však nesrovnává se stavovskou etiketou, je sice vlahá noc, ale na nynější roční dobu je báječně chladno, protože slunce po bouři… I uznamenal jistou potřebu uposlechnout jistého vnitřního hlasu a ukojit potřebu tím, že se rozhýbe. Přesto seděl dál jak přibitý a jen se díval na ušpiněný snímek, pokrčený v bujných oblinách, jen málo ošoupaný, a pohlížel stranou, aby snad (jak se domníval) ještě víc druhého neuváděl do rozpaků, až si bude pohledem měřit souměr jejího kypivého _embonpointu_[^310]_._ Tou mírnou ušpiněností je vlastně ještě půvabnější, jako když se mírně ušpiní prádlo, že je pak zánovní, ba lepší než nové, protože se z něho vypral škrob. Co když byla pryč, když on za ní… Hledal jsem tu lampu, jak si o ni říkala, napadlo ho, leč jen letmo, v tu chvíli si totiž vzpomněl na zrána rozházenou postel atd. a na knížku o Ruby a hnětem si kozy _(sic_), jak v ní stálo, to asi příhodně spadla vedle domácího nočníku, ať mi to slovo Lindley Murray promine.

Rozhodně mu lahodí být poblíž mladíka, vzdělaného, _distingué,_ přitom vznětlivého, jedním slovem kabrňáka, i když to na něm není znát… a přece je. I podobenka mu připadá hezká a ona, málo platné, hezká je, přestože hodně přibrala. Jak by ne? Těch planých řečí kolem toho, ze kterých ti nadosmrti ulpí skvrna na jméně, a toho žurnalistického rozmazávání věčně stejné manželské rozmíšky, protože místo aby byla poctivá a nad něco takového povznesená, spustí se s profesionálním hráčem golfu nebo nejnovějším hereckým matadorem. Že se řízením osudu setkali a hned se do sebe zakoukali a před celou veřejností pak k sobě patřili, tak zněla výpověď před soudem, taky dopisy se četly plné obvyklých rozněžnělých a kompromitujících výrazů, z nichž bez nejmenší pochyby vysvítá, že dvakrát až třikrát týdně spolu nepokrytě obcují v známém přímořském hotelu, a tak to jde normální cestou, až jejich poměr nakonec zintimní. Když pak on podmínečný rozvodový rozsudek, vynesený královským prokurátorem, nedokáže zvrátit, nabude rozsudek moci práva. Jenže oba viníci až po uši do sebe zamilovaní si klidně mohou dělat jakoby nic, což taky dělají, až se toho ujme právní zástupce, a ten v předepsaném roce podá jménem poškozené strany žalobu. Jemu, Bloomovi, se dostalo té cti, že stál hned vedle nekorunovaného krále Erinu při tom historickém kraválu, kdy deset, dvanáct, ne-li víc oddaných nohsledů padlého vůdce – který se, jak známo, i v plášti cizoložníka bránil do poslední kapky krve – ti jeho (vůdcovi) nohsledi tedy vrazili do tiskárny _Nepotlačitelného_ nebo snad _Sjednoceného Irska_ (mimochodem zvaného tak zcela nemístně) a kladivy a podobnými krámy rozmlátili kasy s literami, a to kvůli nějakým urážlivým výplodům námezdných o’brienovských pisálků, kteří při svém obvyklém kydání bláta zaryli do soukromé morálky bývalého tribuna lidu. Očividně už nebyl to co dřív, ale i v tom jako vždy ledabylém oblečení imponoval svým cílevědomým pohledem, jímž váhavce, kteří ho vyzdvihli na piedestal, svrchovaně ovládal až do té doby, kdy poznali, že má hliněné nohy, čehož si ona první všimla. Byla to náramně pohnutá doba a v té všeobecné mele pan Bloom taky něco slízl, jak ho někdo z davu, který se tam samozřejmě hned shlukl, škaredě rýpl loktem někam do žaludeční jamky, nic vážného to naštěstí nebylo. Nedopatřením mu (Parnellovi) někdo srazil klobouk, a jak je dějinně zjištěno, právě Bloom, svědek té nehody, ho v tlačenici zdvihl, že mu ho vrátí (a taky mu ho bleskurychle vrátil), a on, uřícený a prostovlasý, tu chvíli v myšlenkách na míle daleko od klobouku, rozený kavalír, jemuž blaho vlasti leží na srdci a o nic jiného nestojí než o slávu, krev se nezapře, rázem se v něm ozvalo slušné vychování, vštípené ještě na klíně matčině, ohlédl se totiž po dárci a s bezvadným aplombem mu poděkoval řka: _Mockrát děkuji,_ ale docela jiným tónem hlasu než ten koryfej právnického stavu, jemuž dříve ten den Bloom taky narovnal pokrývku hlavy, historie se opakuje, jenže poněkud jinak: bylo to po pohřbu společného přítele, splnivše chmurný úkol a uloživše jeho pozůstatky do hrobu, ponechali ho věčné slávě.

Víc ho dopalovaly nejapné vtipy drožkářů a jiných, žertem je pronášeli a bezuzdně se jim řehtali, jako by chápali proč a zač, a zatím nevěděli, co si o tom mají myslit, ti dva si to mezi sebou pekli sami, jestli se toho časem nedopídil řádný manžel buď z anonymního dopisu, nebo od obligátního mladičkého Jonese, který je ve vrcholném okamžiku zastihl pevně objaté v milostné póze a upozornil ho, jak neřádně si počínají, byl z toho domácí krach, spanilá hříšnice na kolenou prosila svého pána a velitele za odpuštění a slibovala, že s ním poměr přeruší a nebude ho k sobě pouštět, jen ať nad tím zarmoucený manžel zamhouří oko a zapomene, co bylo, usedavě plakala a přitom záludně mžourala, protože jich asi bylo víc. On sám při svém skeptickém založení si myslí a nijak se tím netají, že nějaký chlap (nebo celý chumel chlapů), zapsaný v seznamu paniných kandidátů, pořád číhá poblíž, ať si je třeba teoreticky vzato nejvzornější manželka na světě a celkem spolu vycházejí, pokud si nepamětliva svých povinností neumane, že má manželského živobytí po krk a s jistým rozechvěním si v spořádaných mezích zaflirtuje, aby ji s nekalými úmysly zahrnovali pozorností, a nakonec pak s láskou přilne k jinému, z čehož pak vznikají _liaisony_ mezi dosud pohlednými vdanými čtyřicátnicemi a mladšími muži, jak o tom sdostatek svědčí lekcterý proslavený případ zamilovaných žen.

Věčná škoda, že takový mladík, jako je soused, zřejmě obdařený slušnou dávkou rozumu, maří drahocenný čas s ženštinami lehkých mravů, které ho lehce mohou něčím nadosmrti obdarovat. Po vzoru blahého staromládenectví, jakmile se objeví ta Pravá, pojme ji za choť, ale zatím je pro něho ženská společnost _conditio sine qua non,_ přitom však má vážné pochybnosti, ne že by chtěl na Štěpánovi vyloudit něco o slečně Fergusonové (nejspíš jeho vůdčí hvězdě, která ho tak časně zrána přivedla do Irishtownu), ale že se zálibně kochal představou, jak se mládenec uchází o dívčinu, jak dvakrát až třikrát za týden chodí mezi hihňavé, nadobro nemajetné slečinky a jak podle předpisů nejprve sype lichotky a chodí na procházky, k nimž patří zamilované mazlení a květiny a čokoládové zákusky. Chyba, jestli ho, člověka bez rodiny a bez domova, v jeho věku odírá nějaká domácí, horší než macecha. Podivné věci, které zničehožnic utrousí, vábí jeho, staršího, je mu o několik let víc, je jako jeho otec. Rozhodně by měl něco pořádného pojíst, třeba vaječný punč s nefalšovanou mateřskou krmí, nebo aspoň podomácku vajko na měkko.

– V kolik jste večeřel? zeptal se štíhlé postavy s unavenou, leč nevrásčitou tváří.

– Někdy včera, řekl Štěpán.

– Včera, křikl Bloom, a tu si vzpomněl, že je už zítra, pátek. No jo, to myslíte, že je po dvanácté.

– Předevčírem, opravil se Štěpán.

Bloom se zadumal, všecek ohromen touto novinou. Stejnýma očima se na všechno nedívají, ale jistá obdoba mezi nimi přece je, jako by se jejich myšlení ubíralo stejným směrem. V jeho věku někdy před dvaceti lety si sám omočil v politice a v době Brokového Fostera se málem ucházel o poslaneckou hodnost, při té vzpomínce (už sama o sobě mu lahodila) se mu vybavilo, že i on kdysi kradmo holdoval takovýmto krajním názorům. Například otázka pachtýřů vypuzených z držby; ač teprve v plenkách, silně zaměstnávala lidi, on sice, netřeba dodávat, se jejím heslům neupsal ani na nich neulpěl, dost jich bylo planých, ale přece jen měl zpočátku plné porozumění pro selské vlastnictví, v němž viděl projev moderního smýšlení, z této jednostrannosti se však poněkud vyléčil, dokonce si vysloužil výtku, že v smělých názorech zachází dál než Michael Davitt, hlasatel návratu k půdě, a proto tak těžce nesl, co mu nestoudně vmetli do tváře na shromáždění klanů Barneyho Kiernana, takže ač zhusta nechápaný a naprosto neútočný, tentokrát vystoupil z rezervy a obrazně řečeno mu dal do frňáku, přitom však si byl ohledně politiky až příliš vědom, kolik životů stojí propaganda a vzájemné osočování a co bídy a utrpení nezbytně přináší zejména mladým lidem, jedním slovem přemožení nejzdatnějších. Buď jak buď, po zvážení důvodů pro a proti, anžto táhne na jednu, je načase sebrat se a jít spát. Chyba jen, že přivést ho domů je trochu riskantní, všelicos se může stát (ta se vám umí rozkatit) a bude mít peklo jako tu noc, co si domů na Ontario Terrace nesoudně přivedl psa (neznámé rasy) s chromou packou, stejné oba ty případy nejsou, ale naprosto nestejné zas ne, on má taky poraněnou ruku, jako dnes si na to vzpomíná, vždyť byl takříkajíc při tom. Naproti tomu navrhnout Sandymount nebo Sandycove, na to je moc pozdě, a tak kolísal, má-li tam, či onam… Všechno tomu nasvědčuje, že celkem vzato nejlíp udělá, když se toho chopí oběma rukama. Zpočátku vypadal na upjatce a nemluvu, ale už ho to přechází. Až mu o tom řekne, dost možná, že jak se říká neposkočí radostí, a mrzuté je, že neví, jak začít a povědět, jestli by nepřijal jeho návrh, když dovolí, s největším potěšením že mu věnuje pár grošů nebo nějaké šatstvo, pokud mu padne. Alespoň, bez dlouhých cirátů to vzal zkrátka, šálek Eppsova kakaa a nouzové lůžko s nějakou houní a místo polštáře složený zimník. Pobude u hodných lidí a dušička bude v peří. Špatného na tom pranic nebude, jestli se ovšem nestrhne randál. Nezbývá než vyrazit, protože milý rozvera, slaměný vdovec, sedí jak pecka a zavítat do milovaného Queenstownu, k tomu se nějak nemá, stopa tohoto pochybného individua příštích pár dní bezpochyby skončí někde za Sheriff Street v hampejzu vysloužilých krasavic, a tam bude hned drásat city mořských panen anekdotami o šestiranných revolverech, tak tropicky žhavými, že nad nimi krev v žilách tuhne, a hned zas s neurvalým zalíbením muchlat jejich zmohutnělé vnady, k tomu pak mohutně popíjet domácí pálenku a prášit o sobě, kdo vlastně je, jak pan Algebra porůznu uvádí, mé jméno a adresa je XX. Přitom se pod fousy smál, jak tomu přeborníkovi v sakrování odsekl, jeho Bůh že je žid. Pokousání od vlka se ještě snese, k zlosti je dát se pokousat ovcí. V tom jsou ti choulostiví Achillové nejzranitelnější, tvůj Bůh je žid a oni si zatím většinou představují, že pochází z Carrick-on-Shannon nebo odněkud ze sligoského hrabství.

– Byl bych pro to, po zralé úvaze nakonec prohodil náš hrdina a opatrně strkal podobenku do kapsy, abyste šel se mnou a o věci si promluvil, protože je tady dusno. Kvartýr mám kousek odtud. Ta brynda se nedá pít. Počkat, já to zatáhnu.

Nejlepší je vypadnout, ostatek půjde jako nic, při opatrném strkání podobenky do kapsy kývl na majitele putyky, ten však jako by…

– Ano, to je ono, ubezpečil Štěpána, tomu, když na to přijde, jestli k Bronzové hlavě nebo jinak, bylo víceméně…

Jeho (Bloomovým) čiperným mozkem se honily všelijaké utopické záměry. Vzdělání (zaručeně solidní), literatura, novinářství, odměněné delikatesy, nejmodernější reklama, vodoléčba a koncertní turné po anglických přímořských lázních, v divadle nabito, peníze se jen hrnou, italská dueta s bezvadnou původní výslovností a hromada jiných věcí, nač je celému světu hlásat na střechách a k tomu ždibec štěstí. Hlavní je začít. Nic by za to nedal, že má hlas otce svého a o něj opře své naděje, je to vyložená věc, bude tedy dobře a nic se nestane, když na to zavede řeč, a hned…

Drožkář se zmocnil novin a přečetl jim z nich, že bývalý místokrál lord Cadogan někde v Londýně předsedal na slavnostním obědě drožkářského spolku. Tuto senzační zprávu přivítali mlčením a několikerým zívnutím. Stařík v koutě, který dosud jevil špetku života, jim přečetl, že sir Anthony MacDonnell odjel z eustonského nádraží na letohrádek ministerského předsedy nebo tak nějak. Ozvěnou se na tuto poutavou zprávu ozvalo a proč.

– Půjč nám, starouši, to písmo, ať se na ně mrknem, řekl poněkud nedůtklivě starý námořník.

– Beze všeho, řekl na to oslovení stařík.

Z futrálu, který měl matróz u sebe, vylovil zelené okuláry a pomaloučku si je zahákl na nos a za obě uši.

– To jste trop na oči? zeptal se soucitný jakoby obecní písař.

– Inu, odpověděl mořeplavec s žíhanou bradou, zřejmě tak trochu milovník literatury, a z mořsky zelených střílen, jak by se daly okuláry nazvat, na něho začuměl, beru si je na čtení. Je to od písku v Rudém moři. Kdysi jsem čítal, abych tak řek, potmě. Nejradš jsem měl _Tisíc a jedna noc_ a _Je červená jak růžička._

Tlapou rozevřel noviny, nad čímsi se zahloubal, nad utopenými nebo nad slavnými výkony kriketového krále, Iremonger za Nottingham uhrál více než stovku v druhém viketu, majitel (k Ireovi zcela nevšímavý) si zatím úporně rozšněrovával zřejmě nové nebo obnošené boty, které ho asi tlačily, protože brumlal na toho, kdo mu je prodal, kdežto ostatní, podle grimas soudíc ještě bdící, buď tupě civěli před sebe, nebo trousili všední poznámky.

Zkrátka a dobře Bloom pochopil, na čem je, a vstal první, aby se neomrzeli, a protože dal slovo, že to tentokrát sám zapraví, moudře na to pamatoval, a když se druzí nedívali, letmým pohledem na rozloučenou sotva znatelně šenkýři naznačil, že platí útratu v celkové horentní částce čtyřpeníku (tuto částku čtyř měďáků, doslova posledních Mohykánů, tam nenápadně nechal ležet), už dříve si totiž na ceníku, vyvěšeném přímo naproti, aby si to každý mohl přečíst, všiml, že tam zřetelnými číslicemi stojí káva 2 penny, zákusek detto, a upřímně řečeno, jak říkává Wetherup, cenu má nejmíň dvojnásobnou.

– Pojďte, byl mu tou radou, chtěje _séance_ ukončit.

Všiml si, že se mu lest daří a cesta je volná, vyšli tedy spolu z boudy či krčmy od elitní družiny matróza a spol., které z _dolce far niente_ vytrhne snad jen zemětřesení. Štěpán přiznal, že je mu pořád mizerně a bídně, chvilku zůstal stát u… u dveří do…

– Jednu věc vůbec nechápu, řekl bez rozmyšlení, jen aby se blýskl, proč večer převracejí v kavárnách stoly vzhůru nohama, totiž proč převracejí židle na stůl vzhůru nohama.

Na tento postřeh vždycky pohotový Bloom bez váhání odvětil a rovnou řekl:

– Aby mohli ráno zamést podlahu.

Po těch slovech se kolem něho hbitě prosmekl a upřímně a zároveň omluvně se společníkovi přiznal, že chce jít po jeho pravici, že je to jeho zvyk, mimochodem že ten zvyk je klasicky řečeno jeho Achillova pata. Štěpán sice není dosud pevný v kramflecích, ale nadýchat se nočního vzduchu je jistě požitek.

– On (vzduch) vám za chvilku prospěje, řekl Bloom a myslel tím taky procházku. Jen se projděte a hned z vás bude jiný člověk. Opřete se o mě.

I vsunul levou paži do Štěpánovy pravé, i vedl ho.

– Ano, řekl nejistě Štěpán, jak se mu zazdálo, že se ho dotýká jakési divné tělo jinačího člověka, měkkýšovité, batolivé a všelijaké.

Tak minuli strážnou budku s kamením, košík atd., kde pomocný městský dělník, někdejší Gumley, podle všeho dosud spočíval, jak zní fráze, v náručí Murphyově a snil o nových hvozdech a pastvinách. Co se rakve plné kamení týče, není to špatná obdoba, protože z nějakých osmdesáti volebních okresů ho ukamenovalo dvaasedmdesát, totiž ty, které za roztržky od něho zběhly, z nich pak zvláště do nebe vychvalovaný selský stav a možná zrovna ti z držby vypuzení pachtýři, kterým on vymohl zpátky usedlost.

I šli dál, a jak se tak zavěšeni do sebe ubírali přes Beresford Place, povídali si o hudbě, jako čirý amatér chová on, Bloom, k této umělecké formě největší lásku. Wagnerovská hudba, svým způsobem, to uznává, sice velkolepá, je pro něho těžká a při prvním poslechu se těžko sleduje, zato hudba Mercadantových _Hugenotů,_ Meyerbeerových _Sedmi posledních slov_ a Mozartovy _Dvanácté mše_ ho přímo opájí, její _Gloria_ je podle něho vrcholem prvotřídní hudby, všechno ostatní se před ní musí schovat. Posvátnou hudbu katolické církve má neskonale raději, než co v této branži nabízí konkurenční podnik, třeba kostelní písně Moodyho a Sankeyho nebo _Povel mi žít a jako tvůj protestant žít budu._ Bezmezně se obdivuje Rossiniho _Stabat Mater,_ dílu hýřícímu nesmrtelnými partiemi, v němž jeho žena madam Marion Tweedyová slaví úspěch přímo senzační, čímž, lze říct, ještě rozhojňuje své vavříny a všechny ostatní nadobro zastiňuje, a to v jezuitském kostele v Horní Gardiner Street, až ke dveřím bývá ta svatyně nabita exporty, totiž experty. Všichni svorně soudí, že se jí žádná nevyrovná, už to stačí, že v chrámu určeném posvátné hudbě se ozvalo všeobecné přání, aby opakovala. Víc se mu sice líbí lehká opera jako _Don Giovanni_ a _Marta,_ hotový skvost ve svém oboru, ale při všech povrchních znalostech má _penchant_[^311] pro přísně klasickou školu takového Mendelssohna. A když už je o tom řeč, oblíbené staré melodie Štěpán bezpochyby zná, _par excellence_ připomene Lionelovu arii v _Martě, M’appari,_ tu dokonale zazpívanou kupodivu vyslechl, nebo spíš přeslechl včera, a nemálo si té cti váží, z úst Štěpánova váženého pana otce v podání, na jaké by se druzí nevzmohli. Na zdvořile přednesený dotaz Štěpán řekl, ty že nezná, zato spustil chvalozpěv na Shakespearovy písně, aspoň ty z jeho doby nebo přibližně stejné, od takového loutnisty Dowlanda, ten bydlel ve Fetter Lane vedle bylináře Gerarda a _annos ludendo hausi,_[^312] _Doulandus,_ sám se chystá koupit ten nástroj od pana Arnolda Dolmetsche, na toho si Bloom nějak nevzpomíná, jméno je mu však rozhodně povědomé, za pětašedesát zlaťáků, a na Farnabyho a syna s jejich duchaplným členěním na _dux_ a _comes_[^313] a na Byrda (Williama), ten prý hrával na virginály v královské kapli a všude, kde na ně přišel, a na jistého Tomkinse s jeho hříčkami a popěvky a na Johna Bulla.

Na řetězem hrazené vozovce, k níž docházeli, vykračoval po vozovce kůň, táhl koště a smetal dlouhý pokos bláta, takže si Bloom při tom hřmotu nebyl docela jist, jestli správně pochytil zmínku o pětašedesáti zlaťácích a o Johnu Bullovi. Zeptal se, má-li to být politická veličina toho jména, že obě jména znějí stejně, je zvláštní náhoda.

U řetězů kůň při otáčení pomalu uhnul stranou, Bloom měl jako vždycky oči na šťopkách, a tak druhého zlehka zatahal za rukáv a žertem prohodil:

– Tuto noc je náš život v nebezpečí. Pozor na parní válec.

Zůstali stát. Bloom si prohlížel hlavu koně, zdaleka se nepáčícího na pětašedesát zlaťáků, jak se pojednou ve tmě zblízka vynořil, takže vypadal nějak nově, jako nějaká jiná sestava kostí, ba i kůže, jako něco, co chodí po čtyřech, natřásá kyčle, má černý zadek, klátí ohonem, věší hlavu, vystrkuje zadní nohu dopředu, zatímco pán svého stvoření sedí zahloubán na kozlíku. Takové milé nebohé hovádko, škoda že nemá u sebe kostku cukru, ale jak moudře zapřemítal, člověk nepočítá, co se všechno naskytne. Je to hloupoučké, lekavé nemehlo, naprosto nezáludné. On by v těchto rozměrech, zauvažoval, i takový psí panchart od Barneyho Kiernana byl strašlivý na pohled. Zvíře samo za to nemůže, jakou má stavbu těla, třeba takový velbloud, koráb pouště, který si z hroznů přepaluje do hrbu pálenku. Z devíti desetin se dají zavřít do klece nebo ochočit, s výjimkou včely není nad lidský um, velrybu chytíš na harpuní hornódli, aligátora pošimráš na ocásku, a hned pochopí, oč jde; kokrháči nakreslíš křídou kruh; tygr, můj orlí zrak. Tyto časové úvahy o hovadech polních mu zaměstnávaly mysl zatoulanou od Štěpánových slov, zatímco koráb ulice prováděl manévry a Štěpán pořád vykládal o tom velezajímavém…

– Co jsem to povídal? Už to mám! Mou ženu, vpadl _in medias res,_ by nadmíru potěšilo, kdyby se s vámi seznámila, ona má totiž hudbu všeho druhu náruživě ráda.

Úkosem se přívětivě zahleděl na Štěpánův profil, celá matka, vůbec ne ten rošťácký typ, na který málo platné všechny letí, není na to asi stavěný.

Pakliže má, jak se domýšlí, otcovo nadání, rýsují se před ním nové možnosti, třeba takový pondělní koncert lady Fingallové ve prospěch irské výroby a aristokrati vůbec.

Na nápěv _Končí mladost vezdejší_ od Jana Pietera Sweelincka, Holanďana z Amsterodamu, odkud jsou harapanny, mu pak vylíčil znamenité variace. Ještě raději má starou německou píseň od Johannesa Jeepa o jasném moři a hlasech sirén, těch líbezných vražedkyň mužů, nad kterou Bloom zrozpačitěl:

_Von der Sirenen Listigkeit  
Tun die Poeten dichten.[^314]_

Přezpíval počáteční takty a spatra mu je překládal. Bloom pokývl hlavou, že všemu rozumí, jen ať zpívá dál, a on zpíval.

Je to fenomenálně krásný tenorový hlas, převzácný dar, to on, Bloom, rozpozná, jen se ozve, když si ho vypěstuje u nějakého uznaného odborníka na tvorbu hlasu, třeba Barraclougha, a k tomu se naučí číst noty, tady, kde je barytonů deset za krejcar, dostane zaplaceno, kolik bude chtít, a v dohledné době si jím ten šťastlivec zjedná _entrée_ do nóbl domů ve vilových čtvrtích, patřících peněžním magnátům velkoobchodu a aristokratům, a při svém bakalářství (což je obrovský trumf) a uhlazeném vystupování, jímž dobrý dojem jen utvrdí, jistě sklidí nevšední úspěch, neboť je obdařen inteligencí, k tomu účelu i jiným potřebám jak stvořenou, jen když bude náležitě dbát na oblečení, aby se ještě víc vloudil do jejich přízně, mladičký nezasvěcenec do krejčovských nuancí lepší společnosti totiž nechápe, o jakou maličkost může brknout. Postačí pár měsíců a už předem ho vidí, jak u nich hlavně o vánočních svátcích vystupuje na hudebních a uměleckých _conversaziones_[^315]_,_ jak rozviřuje holubníky krasotinek a neodolatelně vábí dámy dychtivé vzruchů, takových případů je, pokud ví, zaznamenáno hodně, vždyť on sám kdysi, kdyby byl o to stál, jako nic mohl… K tomu ovšem přistoupí peněžní zisk plynoucí z profesorského honoráře, ten taky není k zahození. Ne že by se, dodal mimochodem, pro mrzký zisk měl po léta věnovat výhradně lyrické opeře, ale málo platné, je to krok ke kýženému cíli a z monetárního a mentálního hlediska neznamená to žádnou úhonu a někdy je každá drobnost dobrá, stane se, že ve chvíli potřeby přijde šek náramně vhod. A ostatně i když poslední dobou vkus značně upadl, taková původní hudba, jiná než do omrzení konvenční, rázem přijde do módy, protože pro dublinský hudební svět to bude určitě novinka po té fádní kupě líbivých sólových tenorů, které důvěřivému obecenstvu cpe Ivan St. Anstel a Hilton St. Just a jejich _genus omne_[^316]_._ Ano, trumfy má v ruce, bez nejmenší pochyby to vyhraje, naskýtá se mu skvělá příležitost udělat si jméno a získat u spoluobčanů vážnost a vyrazit z nich těžké prachy a uspořádat abonentní koncerty pro mecenáše z Kingstreethouse, jestli se najde nějaký příznivec, který ho, jak se říká, vykopne nahoru – jenže je to velké _jestli_ – a rázně ho postrčí vpřed a tak mu ušetří nezbytné průtahy, které tolikrát podrazí nohy zhýčkanému miláčkovi štěstěny, stejně mu to za mák neublíží, protože se stane svým pánem a po chvilkách, když se mu zachce, bude mít spoustu času věnovat se literatuře a s jeho pěveckou dráhou se to nebude bít a taky jinak mu to nebude na újmu, protože to bude čistě jeho věc. Stačí natáhnout ruku. Jen proto se ho on, který má v nose a kdeco vyčenichá, vůbec drží.

A tehdy kůň… někdy později mu při vhodné příležitosti hodlá (totiž Bloom), aniž se bude podle zásady co tě nepálí nehas někomu plést do soukromých záležitostí, poradit, aby přerušil styky s jistým slibně začínajícím praktickým lékařem, který ho, jak pozoruje, rád pomlouvá, ba do jisté míry ho pod rouškou rozjařenosti za jeho zády tupí či jak to nazvat, což – slovní hříčky stranou – na tu stránku lidské povahy vrhá ošklivé postranní světlo.

Kůň, takřka nevěda kudy kam, zůstal stát, vztyčil velkolepý chocholatý ohon, přispěl svou troškou a na zem, kde to koště brzo zamete a utře, upustil tři kouřící hromádky kobylinců. Pomalu třikrát po sobě se z plného zadku vykálel. Velmi lidsky jeho kočí čekal, až bude hotov (nebo hotova), a trpělivě seděl na svém kosatém voze.

Bloom se Štěpánem využili tohoto _contretemps_ a bok po boku prošli mezírkou mezi řetězy, oddělenými sloupkem, překročili kaluž bláta a pustili se napříč k Dolní Gardiner Street, Štěpán přitom furiantsky, leč nijak hlučně zpíval konec balady:

_Und alle Schiffe brücken.[^317]_

Kočí neřekl ani slovo, ať dobré, špatné, či nijaké. Usazen na kárce jen pozoroval ty postavy, obě temné, jednu tělnatou, druhou hubenou – jak kráčejí k železničnímu mostu _dát se oddat od otce Mahera._ Jak kráčeli, chvílemi se zastavovali a zas kráčeli dál a pokračovali v svém _tête-à--tête_ (jehož se on vůbec nezúčastnil) o sirénách, škůdkyních mužského rozumu, s příměsí jiných námětů téže kategorie, o uzurpátorech a jejich dějinných příkladech a člověk v umetací, nebo dalo by se taky říct uspávací kárce, který je ostatně na tu dálku vůbec neslyšel, prostě na konci Dolní Gardiner Street seděl na kozlíku a _hleděl za jejich kárkou._

* * *

_Po jakých souběžných drahách se Bloom a Štěpán při návratu ubírali?_

Normálním chodeckým krokem společně vyrazili z Beresford Place a v zmíněném pořadí se ubírali po dolní a střední Gardiner Street na západní stranu Mountjoy Square: volným krokem pak oba mířili vlevo a nedopatřením zabočili až na roh severní strany Temple Street; volným krokem, přerušovaným zastávkami, mířili pak po severní straně Temple Street na Hardwicke Place. Zpomaleným chodeckým krokem každý zvlášť pak dorazili na okrouhlé prostranství před Jiřího kostelem a prošli je napříč, neboť tětiva je v každé kružnici menší než protilehlý oblouk.

_Copak ti duumvirové cestou produmali?_

Hudbu, literaturu, Irsko, Dublin, Paříž, přátelství, ženu, prostituci, životosprávu, působení plynového nebo obloukového světla nebo žárovek na vzrůst okolních paraheliotropických stromů, volně přístupné obecní nádoby na smetí, katolickou církev, kněžský celibát, irský národ, jezuitskou výchovu, svobodná povolání, lékařské studium, včerejší den, neblahý vliv předsobotí, Štěpánovo zhroucení.

_Zjistil Bloom společné podobnosti mezi tím, jak kdo z nich reaguje či nereaguje na zkušenost?_

Oba jsou vnímaví na umělecké dojmy, spíše hudební než sošné nebo malířské. Oba mají raději pevninský než ostrovní životní styl, spíš předoceánské než zaoceánské bydliště. Oba od malička cepovaní domáckou výchovou a zděděným sklonem k jinověrecké zarputilosti prohlašovali, že nevěří v mnohé pravověrné nauky náboženské, národní, společenské i mravní. Oba uznávali střídavě podnětné a útlumné působení heterosexuálního magnetismu.

_Rozcházely se v některých bodech jejich názory?_

Štěpán otevřeně nesouhlasil s Bloomovým názorem na nutnost životosprávné a občanské svépomoci, Bloom zase mlčky nesouhlasil se Štěpánovými názory na věčné uplatňování lidského ducha v literatuře. Bloom skrytě souhlasil se Štěpánovou opravou anachronismu, podle níž datum obrácení irského národa od druidství ke křesťanství Patrikem, synem Calpurna, syna Potitova, syna Odyssova, poslaným od papeže Celestina I. r. 432 za panování Learyho, se překládá někdy do r. 260 za panování Cormace MacArta († 266 po Kr.), který se v Sletty udávil nedokonale spolknutým pokrmem a byl pochován v Rossnaree. Zhroucení, které Bloom přisuzoval prázdnému žaludku a některým nestejnoměrným chemickým sloučeninám břečky a silných lihovin, urychleným duševním vypětím a prudkým vířivým pohybem ve vysilujícím prostředí, Štěpán zase připisoval znovuvynoření jitřního obláčku (který předtím oba zpozorovali z dvojího stanoviště, ze Sandycove a z Dublinu), zprvu velikého jako ženská ruka.

_Byly jejich názory v jednom bodě shodné a záporné?_

O působení plynového nebo elektrického světla na vzrůst okolních paraheliotropických stromů.

_Přetřásal Bloom už dříve na toulkách podobné náměty?_

R. 1884 v noci s Owenem Goldbergem a Cecilem Turnbullem venku na ulicích mezi Longwood Avenue a Leonardovým nárožím a mezi Leonardovým nárožím a Synge Street a mezi Synge Street a Bloomfeld Avenue. R. 1885 po večerech s Percym Apjohnem, opřen zády o zeď mezi Gibraltarskou vilou a Bloomfeldovým domem v Crumlinu, v uppercrosské baronii. R. 1886 občas s náhodnými známými a slibnými kupci na prahu, v předsíni, ve voze třetí třídy předměstských tratí. R. 1888 často s majorem Brianem Tweedym a jeho dcerou slečnou Marion Tweedyovou, buď společně, nebo jednotlivě na pohovce u Matthewa Dillona v Roundtownu. Jednou r. 1892 a jednou r. 1893 s Juliem Mastianskym, pokaždé v salóně svého domu na západní straně Lombard Street.

_Jakou úvahu o nepravidelném sledu dat 1884, 1885, 1886, 1888, 1892, 1893, 1904 pronesl Bloom, než došli k cíli?_

Uvažoval, že postupné rozšiřování pole jednotlivcova vývoje i zkušenosti je zpětně doprovázeno zmenšováním opačné oblasti vztahů mezi jednotlivci.

_Jak například?_

Od nebytí k bytí přechází k mnohým a jakožto jeden je přijímán: bytí mezi bytím je on s každým jako každý s každým: když pak z bytí odejde do nebytí, všemi bude jakoby nevnímán.

_Jaký posunek učinil Bloom, když došli k cíli?_

Na schůdkách čtvrtého ze stejněrůzných lichých čísel, v Eccles Street č. 7, maně hmátl do zadní kapsy u kalhot po klíči od domu.

_A byl tam?_

Byl v příslušné kapse u kalhot, které měl na sobě předevčírem.

_Proč se nad tím dvojnásob rozhořčil?_

Protože zapomněl a protože si vzpomněl, že si dvakrát připomněl, ať nezapomene.

_Jakou dvojí možnost měli před sebou ti dva, z nichž jeden byl bez klíče ze schválnosti, druhý ze zapomnětlivosti?_

Vstoupit, nebo nevstoupit. Zaklepat, nebo nezaklepat.

_Pro co se Bloom rozhodl?_

Pro fintu. Nohama opřen o nizounkou zídku přelezl mřížku u suterénu, klobouk si přimáčkl na hlavu, na dvou styčných místech se chytil vodorovných a kolmých prutů, celou výškou pěti stop devíti a půl palce se na dvě stopy deset palců spustil nad suterénní chodník, potom mřížku pustil, takže se volně pohyboval v prostoru a na zmírnění nárazu při pádu se přikrčil.

_A padl?_

Plnou známou tělesnou vahou jedenácti kamenů a čtyř liber, dosvědčenou cejchovaným přístrojem na občasné samovážení v oficíně lékárníka a drogisty Francise Froedmana na severní straně Frederick Street č. 19, na poslední svátek Nanebevstoupení, totiž dvanáctého května přestupného roku tisíc devět set čtyři křesťanského letopočtu (židovského letopočtu pět tisíc šest set šedesát čtyři, muslimského letopočtu tisíc tři sta dvacet dva), zlaté číslo 5, epakta 13, sluneční cyklus 9, nedělní písmeno CB, římská indikce 2, juliánská perioda 6617, MXMIV.

_Vstal nepohmožděn otřesem?_

Zaujal zas pevnou rovnováhu, vstal sice nárazem otřesen, leč nepohmožděn, vší silou se opřel do rozviklaného okolku skleněných dveří, až pošoupl petlici, a stejným přitlačením na veřeje oklikou přes přilehlou umývárnu vnikl do kuchyně, rozškrtl fosforovou sirku, otočením kohoutku uvolnil svítiplyn, zapálil vysoký plamen, ten zreguloval na klidný žár a nakonec rozsvítil přenosnou svíčku.

_Jaký nespojitý sled obrazů zatím vnímal Štěpán?_

Opřen o mřížku suterénu pozoroval přes průhledné kuchyňské tabulky, jak nějaký člověk reguluje plynový plamen o svítivosti 14 svíček, jak nějaký člověk rozsvěcí svíčku, jak nějaký člověk jednu po druhé zouvá boty, jak nějaký člověk odchází z kuchyně a v ruce drží svíčku o svítivosti jedné svíčky.

_Objevil se ten člověk jinde?_

Za čtyři minuty bylo přes poloprůsvitné polokruhové okýnko nad předsíňovými dveřmi znát blikot jeho svíčky. Předsíňové dveře se znenáhla otočily ve veřejích. V prázdné prostoře předsíňových dveří se ten člověk znovu objevil bez klobouku, se svíčkou.

_Uposlechl Štěpán jeho pokynu?_

Ano, zlehounka vstoupil dovnitř, pomohl zavřít dveře a upevnit je řetízkem a zlehounka sledoval přes předsíň člověkův týl a plstí tlumená chodidla a rozžatou svíci kolem ozářené škvíry ve dveřích vlevo a po točitém schodišti s více než pěti stupínky opatrně dolů do Bloomovic kuchyně.

_Co udělal Bloom?_

Prudkým fouknutím na plamen zhasl svíčku, k ohništi přitáhl dvě obyčejné dřevěné židle s vyhloubeným sedadlem, jednu pro Štěpána, lenochem otočenou k suterénnímu oknu, druhou podle potřeby pro sebe, poklekl na jedno koleno a z napříč poskládaných pryskyřičných třísek, pestrobarevných papírů a nepravidelných mnohohranů nejlepšího Abramova uhlí, tuna za jednadvacet šilinků, ze skladu firmy Flower a M’Donald v Oliver Street č. 14, nakupil hraničku, na třech místech, kde z ní vyčníval papír, ji fosforovou sirkou podpálil, a tak potenciální energii obsaženou v palivu uvolnil tím, že dopustil, aby se jeho uhlíkové a vodíkové prvky nerušeně spájely se vzdušným kyslíkem.

_O jakých podobných výjevech přemýšlel Štěpán?_

O jiných jinde v jiné době, o tom, jak kleče na jednom koleně nebo na obou sám rozdělává oheň, o bratru Michaelovi v ošetřovně koleje Tovaryšstva Ježíšova v Clongowes Wood, Sallins, v Kildareském hrabství: o otci Šimonu Dedalovi v nezařízeném pokoji jeho prvního dublinského bydliště ve Fitzgibbon Street číslo třináct: o své kmotře slečně Kate Morkanové u její umírající sestry slečny Julie Morkanové v Usher’s Islandu č. 15: o své matce Mary, manželce Šimona Dedala, v kuchyni Severní Richmond Street číslo dvanáct zrána r. 1898 na svátek svatého Františka Xavera: o studijním prefektu otci Buttovi ve fyzikálním kabinetě univerzitní koleje, severní strana Stephen’s Green č. 16: o sestře Dilly (Delii) v otcovském domě v Cabře.

_Co uviděl Štěpán, když od ohně na yard pozvedl zrak k protější zdi?_

Pod řádkou pěti pérových domácích zvonků šikmou šňůru, na dvou skobách napjatou přes výklenek vedle komínového sloupku, a na ní visely čtyři čtvercové kapesníčky, jeden vedle druhého, přeložené do obdélníku a neupevněné, a vedle nich dámské šedé punčochy s drobnou nitěnou obrubou pro podvazky a s chodidly v obvyklé poloze přichycenými třemi kolmými dřevěnými kolíky po vnějších okrajích a jedním tam, kde se stýkaly.

_Co uviděl Bloom na roštu?_

Na pravé (menší) patce modrý smaltovaný rendlík a na levé (větší) patce černý železný kotlík.

_Co udělal Bloom u roštu?_

Přendal rendlík na levou patku, vstal a železný kotlík odnesl do dřezu a otočením kohoutku uvolnil vodní proud a nechal ho téci.

_A tekl?_

Ano. Z roundwoodského vodojemu ve Wicklowském hrabství s krychlovým objemem 2400 miliónů galonů, prosakujících podzemním filtračním vodovodem s jednoduchým i dvojitým potrubím, zbudovaným počátečním stavebním nákladem pěti liber za dálkový yard přes Dargle, Rathdown, Downskou a Callowhillskou dolinu do šestadvacetilitrového vodojemu v Stillorganu, vzdáleného 22 anglických mil, a odtamtud soustavou pomocných nádrží po dvě stě padesátistopovém svahu až na pomezí města k Eustachovu mostu a horní Leeson Street, třebaže při dlouhotrvajícím letním suchu a denní dodávce 12 1/2 miliónu galonů voda klesla pod hranu přepadového jezu a z toho důvodu obecní inspektor a vodovodní technik p. Spencer Harty, C. E., na pokyn vodovodní komise zakázal odebírat obecní vodu na něco jiného než na pití (s přihlédnutím k tomu, že si lze jako r. 1893 vypomoci nepitnou vodou z Velkého a Královského průplavu), tím spíše, že v jihodublinském chudobinci, který má denní příděl 15 galonů na chovance, dodávaných patnáctipalcovým měřidlem, podle údajů na jejich měřidle, jak tvrdí městský právní zástupce p. Ignatius Rice, advokát, proplýtvali za noc 20 000 galonů, čímž jednali na úkor druhé části veřejnosti, samostatných, solventních, solidních poplatníků.

_Copak se Bloomovi, vodomilovi, vodnáři, vodonosiči, cestou k roštu jevilo na vodě obdivuhodné?_

Obecnost: demokratičnost i svébytnost, s jakou usiluje o svou úroveň: oceánská širost na mapě v Mercatorově průmětu: nedoměrná hloubka Sundamského zářezu v Pacifiku, hlubší než 8000 sáhů: neúnavnost vln i hladinných složek, kousek po kousku dorážejících na mořské pobřeží: samostatnost jejich částic: proměnlivost mořského stavu: hydrostatický klid za bezvětří: hydrokinetická vzdutost za odlivu v druhé a poslední čtvrti měsíce a z jara: opadlost po spoušti: neplodnost pod cirkumpolární ledovou čapkou arktickou i antarktickou: klimatický i obchodní význam: převaha 3 ku 1 nad souší na zeměkouli: nesporná hegemonie čtverečných mil zabírajících veškerou končinu za podrovníkovým obratníkem Kozoroha: mnohavěká ustálenost jejího pravěkého koryta: oranžově tříslové dno: schopnost rozpouštět a v roztoku udržovat všechny rozpustné látky, mezi nimi milióny nejvzácnějších kovů: pozvolné vymílání poloostrovů a svažitých předhoří: náplavní usazeniny: tíha a objem a hustota: nehybnost lagun a horských ples: odstupňovanost barev v horkém a mírném a studeném pásmu: splavná větvitost pevninských toků, přelévajících se do jezer, i navzájem se napájejících řek plynoucích k oceánu s přítoky i prouděním přes oceán: Golfský proud, vodní trati na sever a na jih od rovníku: prudká mořetřesení, smrště, artézské studně, výtrysky, vzkypění, protiproudy, vystouplé břehy, povodně, válení vln, rozvodí, roztoky, gejzíry, peřeje, víry, maelstromy, záplavy, zátopy, průtrže mračen: širá a horizontální křivka: skryté prameny a utajené vláhy, odkrývané proutkařskými a vlhkoměrnými přístroji a názorně patrné na díře v hradbách u ashtownské brány, prosycenost vzduchu i crkot rosy: jednoduchost skladby dva atomy vodíku s jedním atomem kyslíku: léčivost: vzplývavost ve vodách Mrtvého moře: urputná průbojnost ve stokách, vpustích, chatrných hrázích, prasklých lodích: schopnost čistit, hasit žízeň i oheň, živit rostlinstvo: neklamný příklad i vzor: proměny v páru, mlhu, mrak, déšť, plískanici, sníh, kroupy: síla v pevných hydrantech: proměnlivost v podobě lochů a chobotů a zátok a výkrojků a průlivů a atolů a archipelagů a sundů a fjordů a minčů a delt a mořských ramen: důkladnost ledových splazů a plovoucích ledovců a ker: poddajnost, s jakou pohání hydraulická mlýnská kola, turbíny, dynama, elektrárny, koželužny, vochlárny: prospěšnost průplavů, splavných řek, plovoucích i suchých doků: zužitkovatelnost do práce zapřažených příbojů i vodních kaskád: podmořská zvířena i květena (lichoslechá, světloplachá), číselně, i když ne do písmena obývající celou zeměkouli: všudypřítomnost, neboť tvoří 90 % lidského těla: zhoubné výpary močálovitých bažin, jedovatých blat, zkažené vody ve vázách, zahnilých tůní při ubývajícím měsíci.

_Proč se po nasazení poloplného kotlíku na rozhořelé uhlí vrátil k puštěnému kohoutku?_

Šel si špinavé ruce umýt poněkud ubylou tabulkou Barringtonova citrónového mýdla s přilepeným papírem (koupil je před třinácti hodinami za čtyři penny a zatím nezaplatil) v čerstvé studené (neměnné, proměnné) vodě a utřít si obličej do dlouhého červeně lemovaného hrubého ručníku, navlečeného na dřevěný váleček.

_Jak odůvodnil Štěpán Bloomovi, proč nevyhoví jeho vybídnutí?_

Že je hydrofob, že se mu protiví dotek studené vody, ať při namočení, či ponoření (naposledy se koupal loni v říjnu), že nemá rád vodovité předměty jako sklo a křišťál, že nedůvěřuje vodnatému myšlení i mluvení.

_Co odradilo Blooma, že Štěpánovi neposkytl hygienické a profylaktické rady, k nimž patří také to, že při koupání v řece a v moři se má předem navlhčit hlava a rychle postříkat obličej a krk a hrudní a břišní krajina, neboť nejcitlivější na chladno je zátylek, žaludek a bříško nohy neboli chodidlo?_

Nesrovnatelnost vodnatosti s vrtošivou genialitou ducha.

_Jaké další poučné rady rovněž potlačil?_

Životosprávné: kolik procent bílkovin a kalorií je v slanině, v uzené tresce a v másle, v posledně zmíněném že prve jmenované chybějí a v prve zmíněných že je posledně zmíněných hojnost.

_Jaké hostovy vlastnosti bily hostiteli do očí?_

Sebedůvěra, stejná protikladná schopnost klesnout na mysli a zas se vzpružit.

_Jaký fenomén se působením ohně zároveň odehrál v nádobě s vodou?_

Fenomén varu. Rozdmýcháván neustálým průvanem z kuchyně do capouchu, od vznícených třísek na podpal přeskočil oheň na mnohostěnné hromady živičného uhlí, v zhuštěné nerostné podobě obsahujícího lisované zkamenělé opadlé listí pravěkých hvozdů, které zas za své rostlinné bytí vděčily slunci, pravěkému zdroji tepla (sálavého), zprostředkovaného všudypřítomným svědonosným průteplivým éterem. Teplo (převáděné), jisté chvění vyvolané tímto spalováním, se od tepelného zdroje pořád a stále víc přenášelo na tekutinu v nádobě, sálalo do ní nerovnoměrně vydrhnutým tmavým povrchem železňáku, částečně vstřebávané, částečně sdělované, a ponenáhlu vyhnalo teplotu vody normálního stupně na bod varu, kteréžto stoupnutí teploty se dá vyjádřit jako důsledek spotřeby 72 tepelných jednotek potřebných k ohřátí libry vody z 50° na 212° Fahrenheita.

_Čím se ohlásilo toto stoupnutí tepla?_

Dvojím srpovitým trysknutím páry zpod pokličky zároveň z obou stran.

_K jakému soukromému účelu použil Bloom takto svařenou vodu?_

K holení.

_Jaká je v tom výhoda, holit se v noci?_

Měkčí vousy: měkčí štětka, od jednoho holení k druhému schválně slepená mydlinami: měkčí pleť, když člověk někde po straně v nezvyklou dobu potká nějakou známou: klidné rozvažování o průběhu dne: čistší pocit, když se člověk z osvěžujícího spánku probere, ony totiž jitřní hřmoty, hrozivé i rušivé, řinkot mléčných konví, listonošovo dvojí zaklepání, čtení novin pořád dokola při mydlení a zase mydlení pořád jednoho místa, leknutí, trhnutí, pomyšlení na kdesi cosi a semhle támhle způsobí, že se břitva rozjede a už je tu ranka a nezbude ti než přesně ustřihnout a navlhčit flastřík a přilepit, aby držel.

_Proč ho nepřítomnost světla tolik nerušila jako přítomnost hluku?_

Protože měl v tuhé buclaté mužské ženské trpné činné ruce bezpečný hmat.

_Jakým nadáním byla (jeho ruka) obdařena, ale čím se zas rušilo?_

Nadáním k operační chirurgii, jenže aťsi účel světí prostředky, lidskou krev se zdráhal prolévat, raději měl v přirozeném pořadí helioterapii, psychofyzikoterapii, osteopatickou chirurgii.

_Co vyšlo na světlo v dolní, prostřední a horní polici Bloomem rozevřené kuchyňské kredence?_

Na dolní polici pět kolmých talířků, šest vodorovných misek, na nichž spočívaly převrácené šálky, nepřevrácený dvojuchý šálek, miska z derbyjského porcelánu, pět bílých, zlatě lemovaných kalíšků na vejce, rozevřená jelenicová peněženka, z níž čouhaly mince, většinou měděné, a voňavá fialová cukrátka. Na prostřední polici otlučený kalíšek s pepřem, soudek stolní soli, čtyři speklé černé olivy v mastném papíře, prázdná piksla od Švestkovy masové konzervy, oválný, lýkem vypletený proutěný košík s jednou jerseyskou hruškou, poloprázdná láhev bílého portského pro rekonvalescenty od firmy William Gilbey a spol., napolo zbavená obalu z korálově růžového hedvábného papíru, balíček Eppsova rozpustného kakaa, pět uncí kvalitního čaje Anne Lynchové, libra za 2/–, v pomačkaném staniolovém sáčku, válečková plechovka nejlepšího krystalového homolového cukru, dvě cibule, jedna větší, španělská, celá, druhá menší, irská, rozříznutá vedví, takže vypadala větší a víc čpěla, láhev smetany z Irské vzorné mlékárny, hnědý hliněný džbánek jednoho a čtvrt korbelíku zkyslého zkaženého mléka, horkem proměněného ve vodu, syrovátku a polosraženou kyšku, s tím, co padlo na snídani pro pana Blooma a paní Flemingovou, původní dodávka vydala plnou pintu, dva hřebíčky, půlpeník a talířek se syrovým žebírkem. Na horní polici baterie zavařenin různého formátu i původu.

_Čeho si všiml na vysunuté desce kredence?_

Čtyř mnohoúhelných kousků potrhaných rudých sázenek, číslovaných 8 87, 8 86.

_Jaké vzpomínky mu na chvilku svraštily čelo?_

Vzpomínky na náhody, pravda podivnější než román, předem naznačující výsledek závodu o Zlatý pohár na ploché dráze, kterýžto úřední a definitivní výsledek si přečetl v pozdním růžovém vydání _Večerního telegrafu_ v drožkářské boudě u Buttova mostu.

_Kde se mu předem dostalo náznaků výsledku, ať už hotového, či možného?_

V koncesovaném lokále Bernarda Kiernana, Little Britain Street č. 8, 9 a 10: v koncesovaném lokále Davida Byrna, Duke Street č. 14: na dolním konci O’Connell Street před Grahamem Lemonem, když mu nějaký zakaboněný mladík vtiskl do ruky leták (později ho zahodil) s reklamou na Eliáše, obnovitele sionského chrámu: na Lincoln Place před drogérií F. W. Sweneyho, spol. s r. o., když pak na něm Lyons hurtem jedno po druhém vymámil, zběžně prolétl a zas vrátil nejnovější vydání _Svobodáře a  Národních novin,_ které by byl užuž zahodil (a potom zahodil doopravdy), šel dál k orientálnímu stavení tureckých a horkých lázní, Leinster Street č. 11, s tváří zářící světlem vnuknutí a v náručí tajemství závodu, vyryté v jazyce předpovědi.

_Jaké mírnivé úvahy zkonejšily jeho znepokojení?_

Nesnáze výkladu, anžto význam události se po jejím odehrání ozve tak proměnlivě jako třesknutí po elektrickém výboji, jakož i protiodhadu skutečné ztráty chybným výkladem součtu možných ztrát původně vyplývajícího ze zdárného výkladu.

_A co jeho nálada?_

Nic nedal v sázku, ničeho se nenadál, nezklamal se, je spokojen.

_Co ho uspokojovalo?_

Že opravdu o nic nepřišel. Že přinesl zisk jiným. Světlo pohanům.

_Jak přistrojil Bloom pohanovi občerstvení?_

Do dvou šálků nasypal po dvou vrchovatých lžících, celkem tedy čtyři lžíce Eppsova rozpustného kakaa, a podle návodu k použití, otištěného na obalu, po náležité době předepsaným způsobem a v předepsaném množství dolil na zředění předepsané přísady.

_Jaké nadměrné známky zvláštního pohostinství dal hostitel svému hostu najevo?_

Upustil od symposiarchálního práva na dvojuchý šálek z napodobeného derbyjského porcelánu, který dostal darem od jediné dcery Millicent (Milly), místo něho si vzal stejný jako host a hostu vydatně, zato sobě skrovně posloužil vazkou smetanou, vyhrazenou obyčejně k snídani jeho ženě Marion (Molly).

_Byl si host těchto známek pohostinství vědom a zmínil se o nich?_

Žertem ho na ně upozornil hostitel a on je vážně bral na vědomí, jak v žertovněvážném mlčení pili Eppsův předrahý tovar, životodárné kakao.

_Zamýšlel snad a potlačil další známky pohostinství a schraňoval je napodruhé pro někoho jiného i pro sebe, aby tak započaté dílo ukončil?_

Sešití trhliny v délce 1 1/2 palce na pravé straně hostova kabátu. Věnování jednoho ze čtyř dámských kapesníků hostovi, jen co zjistí, že jsou k světu.

_Kdo pil rychleji?_

Bloom, protože měl desetivteřinový náskok a z prohlubinky lžičky, jejímž držadlem stoupal ustavičný proud tepla, proti jednomu srknutí svého protějšku upíjel tři, proti dvěma šest, proti třem devět.

_Jaký mozkový pochod doprovázel toto opakované počínání?_

Z pozorování arci chybného usoudiv, že jeho zamlklý společník v duchu něco skládá, uvažoval o tom, jaké radosti skýtá literatura, a to spíš poučná než zábavná, jak se sám kolikrát uchýlil k dílům Williama Shakespeara a hledal v nich řešení obtížných otázek z pomyslného nebo skutečného života.

_A našel to řešení?_

Třebaže si některá klasická místa s pomocí glosáře znovu a znovu pečlivě pročítal, text ho valně nepřesvědčil, protože odpovědi se všech bodů netýkaly.

_Jakými řádky končily první původní verše, které on, potenciální básník, napsal r. 1877 ve věku 11 let?_

Týdeník _Trojlístek_ tehdy vypsal tři ceny po 10/–, 5/–, a 2/6 šilincích.

_Jakási ctižádost mě žene  
své verše vidět vytištěné,  
doufám, že oceníte jejich um.  
Kdybyste prosbě vyhověli  
a otiskli, že jsem tak smělý,  
připište pod mou básničku L. Bloom._

_Zjistil čtvero dělítek _mezi_ svým chvilkovým hostem a sebou?_

Jméno, věk, rasu, vyznání.

_Jaké anagramy na své jméno složil v mladých letech?_

Leopold Bloom  
Ellpodbomool  
Molldopeloob  
Bollopedoom  
Old Ollebo, M.P.

_Jaký akrostich na své zkrácené jméno poslal on (kinetický básník) slečně Marion Tweedyové 14. února 1888?_

_Posté hudbu libě znějící  
Opěvali v rýmech básníci.  
Láska tvá je, proč to neříci,  
Dražší nad zpěv, číši pěnící.  
Ach, jakou mám já krasavici._

_Co mu zabránilo dopsat příležitostnou píseň (hudba R. G. Johnston) na dávné události nebo na nynější příhody, nadepsanou _Kdyby se tak Brian Boru vrátil a uviděl milý Dublin._ Objednal si ji u něho Michael Gunn, nájemce divadla Gaiety, South King Street č. 46, 47, 48, 49, a měla se vsunout do šestého dějství, démantové údolí, druhá verze (30. ledna 1893) velké výroční vánoční pantominy _Sinbád plavec_ (napsal Greenleaf Whittier, výprava George A. Jackson a Cecil Hicks, kostýmy paní Whelanová a slečna Whelanová, za režie R. Sheltona 26. prosince 1892 pod osobním dohledem paní Gunnové, baletní čísla Jessie Noirová, harlekynáda Thomas Otto) a odzpívat ji měla první naivka Nelly Bouveristová?_

Především kolísání mezi událostmi říšského a místního významu, anticipované démantové výročí královny Viktorie (narodila se r. 1820, na trůn nastoupila r. 1837) a posticipované otevření nového obecního rybího tržiště: za druhé tušený odpor krajních živlů ohledně návštěvy (skutečné) Jejich královských Výsostí vévody a vévodkyně z Yorku a (pomyslné) Jeho Veličenstva krále Briana Boru; za třetí srážka profesionální etikety s profesionální řevnivostí vzhledem k tomu, že na Burgh Quay nedávno otevřeli Grand Lyric Hall a v Hawkins Street Theatre Royal; za čtvrté rozpačité politování nad Nellyinou neintelektuální, nepolitickou, nemístnou vizáží a rovněž žádostivostí vzbuzovanou Nellyiným odhalováním neitelektuálního, nepolitického, nemístného bílého prádla, zatímco v něm ona (Nelly Bouveristová) dosud vězela; za páté potíže při výběru vhodné hudby a humorných narážek z _Vtipů pro každého_ (1000 stran a smích na každé stránce): za šesté homofonní i kakofonní rýmy, spjaté s jménem nového purkmistra Daniela Tallona, nového vrchního šerifa Thomase Pila a nového státního návladního Dunbara Plunketta Bartona.

_Jaký byl poměr mezi jejich věkem?_

Před 16 lety, r. 1888, když byl Bloom v nynějším Štěpánově věku, bylo Štěpánovi 6. Za 16 let, až bude Štěpán v nynějším Bloomově věku, bude Bloomovi 54. R. 1936, až bude Bloomovi 70 a Štěpánovi 54, jejich věk, zprvu 16 k 0, bude 17 1/2 k 13 1/2, neboť podle toho, jak se připočtou libovolná příští léta, proporcionalita se zvětší a disparita zmenší, kdyby totiž proporcionalita z r. 1883 (dejme tomu, že je to možné) beze změny pokračovala až do nynějšího r. 1904, kdy je Štěpánovi 22, Bloomovi by bylo 374, a r. 1920, až bude Štěpánovi 38, jak je teď Bloomovi, Bloomovi by bylo 646, kdežto r. 1952, až se Štěpán dožije nejvyššího popotopního věku 70, Bloom, narozený r. 714, by se dožil 1190 let a tím o dvě stě let překročil nejvyšší předpotopní věk, totiž Metuzalémův, 969 let, kdyby však žil Štěpán dál, až by tohoto věku dosáhl r. 3072 po Kr., Bloomovi by nezbylo než se dožít 83 000 let, protože by mu nezbylo než se narodit r. 81 396 př. Kr.

_Jakými událostmi by se mohly tyto výpočty zmařit?_

Tím, že by oba nebo jeden přestali existovat, že by se zavedla nová éra nebo nový kalendář, že by se zničil svět a tak vyhubil lidský rod, k čemuž jednou nutně dojde, ale předvídat se to nedá.

_Kolikerá dřívější setkání svědčila o tom, že se dávno znají?_

Dvojí. První v šeříkové zahradě u Matthewa Dillona, Medina Villa, Kimmage Road, Roundtown, r. 1887. Štěpán, bylo mu tehdy 5, tam byl s matkou a za nic nechtěl na přivítanou podat ruku. Druhé v kavárně Breslinova hotelu za jedné deštivé neděle v lednu 1892, Štěpán tam byl s otcem a prastrýcem, to mu bylo o pět let víc.

_Přijal Bloom pozvání na večeři, které mu přednesl syn a k němu se otec připojil?_

Velmi vděčně, s vděčným uznáním, s upřímnými uznalými díky, s uznale vděčným politováním je odmítl.

_Vyšlo v rozhovoru o vzpomínkách na světlo, že je víže ještě třetí pouto?_

Paní Riordanová, vdova s vlastními prostředky, bydlela od 1. září 1888 do 29. prosince 1891 u Štěpánových rodičů, v letech 1892, 1893 a 1894 pak bydlela v hotelu U Městského erbu, patřícímu Elizabeth O’Dowdové z Prussia Street č. 54, a tam někdy v letech 1893 a 1894 neustále donášela zprávy Bloomovi, ubytovanému v témž hotelu, úřadoval totiž u Josepha Cuffa, Smithfield č. 5, jako aukční inspektor sousedního dobytčího trhu u Dublinského zámku na Severní Circular Road.

_Prokázal jí nějaký tělesný skutek milosrdenství?_

Za teplých letních večerů ji, neduživou vdovu s vlastními, byť skrovnými prostředky, v rekonvalescenčním lázeňském křesle dotlačil až na roh Severní Circular Road naproti krámu pana Gavina Lowa a tam ona nějakou chvíli pobyla a polním kukátkem s jednoduchou čočkou těkala po nerozeznatelných občanech v tramvaji, po silničních bicyklech, vybavených napumpovanými pneumatikami, po drožkách, tandemech s dvěma koňmi zapřaženými za sebou, soukromých i nájemných landaurech, loveckých vozících, dvojkolkách, bryčkách jezdících z města do Fénixova parku a obráceně.

_Proč snášel tehdejší hlídání tak vyrovnaně?_

Protože v jinošských letech sedával a vypouklým kotoučkem okna s vícebarevnými tabulkami sledoval podívanou, jakou mu venku poskytoval proměnlivý provoz, chodci, čtvernožci, velocipédy, povozy zvolna, rychle, rozvážně kolem dokola obíhající po kulatém srázném glóbu.

_Jaké jasné odlišné vzpomínky měl každý z nich na ni, teď už osm let zesnulou?_

Starší na její bezikové karty a hrací známky, na jejího pinčla, na její domnělé bohatství, na její roztěkanost i počínající nedoslýchavost po zánětu ucha: mladší na její lampičku s řepkovým olejem před soškou Neposkvrněné, její zelené a kaštanově hnědé kartáče na počest Charlese Stewarta Parnella a Michaela Davitta, na její hedvábný papír.

_Zbýval mu ještě nějaký způsob, jak dosáhnout omlazení, po němž, svěřiv se se vzpomínkami mladšímu společníkovi, tím víc zatoužil?_

Domácí tělocvik, nejprve nesoustavně provozovaný, potom opomíjený, podle předpisu Eugena Sandowa v knize _Tělesná síla a jak jí dosáhnout,_ zvlášť sestavený pro obchodní zaměstnance pracující vsedě, má se soustředěně provádět před zrcadlem, aby se všechny svaly rozehrály a tak přivodily libé uvolnění a přelibé obnovení mladistvé hybnosti.

_Projevoval nějakou zvláštní hybnost v útlém mládí?_

Na vzpírání břemene mu chyběla síla a na veletoě odvaha, zato díky abnormálně vyvinutým břišním svalům jako středoškolák vydržel dlouho v podporu ležmo za rukama na stole a na bradlech.

_Dotkl se některý z nich otevřeně rasové rozdílnosti?_

Žádný.

_Jaké byly při vzájemném zjednodušení Bloomovy myšlenky o Štěpánových myšlenkách o Bloomovi a Bloomovy myšlenky o Štěpánových myšlenkách o Bloomových myšlenkách o Štěpánovi?_

On si myslil, že si o něm myslí, že je žid, kdežto on o něm věděl, že ví, že ví, že není.

_Když padly přehrady mlčenlivosti, jaký měli oba rodokmen?_

Bloom, jediný narozený přepodstatný dědic Rudolfa Virága (později Rudolfa Blooma) ze Szombathely, Vídně, Budapešti, Milána, Londýna a Dublinu a Elleny Higginsové, druhorozené dcery Julia Higginse (rozeného Karoly) a Fanny Higginsové (rozené Hegartyové); Štěpán, nejstarší žijící mužský soupodstatný dědic Šimona Dedala z Corku a Dublinu a Mary, dcery Richarda a Christiny Gouldingové (rozené Grierové).

_Byli Bloom a Štěpán pokřtěni, a kde a kým, klerikem, či laikem?_

Bloom (třikrát) ctihodným panem Gilmerem Johnsonem samotným v protestantském kostele sv. Mikuláše za hradbami, v Coombe; společně s Jamesem O’Connorem, Philipem Gilliganem a Jamesem Fitzpatrickem pod pumpou ve vesnici Swords; a důstojným otcem Charlesem Malonem, C. C., v kostele Tří patronů v Rathgaru. Štěpán (jednou) důstojným otcem Charlesem Malonem, C. C., samotným v kostele Tří patronů v Rathgaru.

_Zjistili, že mají podobné vzdělání?_

Když za Blooma dosadíme Štěpána, vychodil Štoom školku a střední školu. Když za Štěpána dosadíme Blooma, vychodil Blepán přípravku, nižší, střední a vyšší gymnázium, po matrikulaci pak vystudoval první, druhý a třetí ročník na královské univerzitě a stal se bakalářem umění.

_Pročpak si nechal Bloom pro sebe, že vychodil univerzitu života?_

Protože kolísal v nejistotě, zdali to už nepověděl on Štěpánovi, nebo Štěpán jemu.

_Jakou dvojí povahu každý zvlášť představoval?_

Vědeckou. Uměleckou.

_Co uváděl Bloom na důkaz toho, že tíhne spíš k užité než k čisté vědě?_

Některé možné vynálezy, o nichž pro lepší trávení rozvalený v tupé nasycenosti dříve uvažoval, ponoukán k tomu vědomím důležitosti vynálezů dnes všedních, kdysi však převratných, jako je vzduchoplavecký padák, zrcadlový dalekohled, spirálová vývrtka, minerální sifon, propust s vraty a zdymadlem, sací čerpadlo.

_Směřovaly tyto vynálezy původně k zlepšení provozu ve školkách?_

Ano, měly do starého železa odkázat bouchačky, nafukovací balónky, nebezpečné hry, praky. Byly mezi nimi hvězdářské kaleidoskopy, znázorňující dvanáctero souhvězdí zvířetníku od Skopce po Ryby, miniaturní mechanická planetária, aritmetické želatinové pastilky, geometrické sušenky odpovídající zoologickým, míče s nalepenou zemskou mapou, loutky v historických krojích.

_Co ho dále ponoukalo při těchto úvahách?_

To, jaký finanční úspěch dokázali Ephraim Marks a Charles A. James, první peníkovým bazarem na jižní straně George’s Street č. 42, druhý krámkem se zbožím za 6 1/2 penny a světovým galanterním prodejem a výstavou voskových loutek, vstupné 2 penny, děti 1 penny; a dosud nevyčerpané nesmírné možnosti moderní inzerce, zhuštěné do třípísmenných jednoznačných nápisů, kolmo maximálně viditelných (uhádnutých), vodorovně maximálně čitelných (dešifrovaných) a magneticky účinných, takže maně upoutají pozornost, zaujmou, přesvědčí, pohnou k rozhodnutí.

_Jaké třeba?_

K. 11. Kinovy jedenáctišilinkové kalhoty.

Dům klíčů. Alexander J. Clavis.

_Jaké ne?_

Podívejte se na tuto dlouhou svíčku. Vypočítejte, za jak dlouho vyhoří, a obdržíte zdarma 1 pár našich speciálních nefalšovaně kožených bot, zaručená svítivost 1 svíčka. Adresa: Barclay & Cook, Talbot Street č. 18.

Bacilobijce (Prášek proti hmyzu).

Nenínad (Leštidlo na boty).

Sakumpakum (Kombinovaný kapesní nožík se dvěma střenkami, vývrtkou, pilníkem na nehty a šťourákem do dýmky).

_A jaké teprve ne?_

Čím je domov bez Švestkovy masové konzervy?

Něco mu chybí.

S ní je příbytkem blaha.

Vyrábí George Švestka, Merchants’ Quay 23, Dublin, plnění v plechovkách po 4 uncích – pod smuteční oznámení a výročí smrti je vysazuje radní Joseph P. Nannetti, poslanec za volební okres Rotunda Hardwicke Street č. 19. Na obalu stojí Švestka. Švestka je masová konzerva, chráněná obchodní značka. Pozor na imitace. Kasová monzerva. Šestka. Kousavá manserva. Treska.

_Jaký příklad uvedl, aby přivedl Štěpána k tomu, že originalita se sice dovede sama sebou uspokojit, ale k úspěchu vždycky nevede?_

Vlastní promyšlený a nakonec zavržený návrh na ozářený reklamní vůz se zapřaženým tahounem, a na voze měly sedět dvě elegantně nastrojené dívky a psát.

_Jaký navozený výjev si pak zkonstruoval Štěpán?_

Sirý hotel v horské soutěsce. Podzim. Soumrak. V krbu hoří. V tmavém koutě sedí mladík. Vstoupí mladice. Neklidná. Sirá. Usedne. Popojde k oknu. Zůstane stát. Usedne. Soumrak. Zamyslí se. Na sirý hotelový dopisní papír něco napíše. Zamyslí se. Něco napíše. Vzdychne. Kola a kopyta. Vyběhne ven. On vyjde z tmavého koutu. Popadne sirý papír. Přidrží si ho ke krbu. Soumrak. Přečte si to. Sirý.

_Co?_

Ležatě, kolmo, šikmo: Queen’s hotel, Queen’s hotel, Queen’s ho…

_Jaký navozený výjev si pak zrekonstruoval Bloom?_

Queen’s hotel, Ennis, Clareské hrabství, kde večer 27. června 1886 v nezjištěnou hodinu zemřel Rudolph Bloom (Rudolf Virág) na příliš velkou dávku mordovníku (akonitu), kterou si sám připravil z neuralgického linimentu, složeného ze 2 dílů akonitového linimentu a 1 dílu chloroformového linimentu (jím zakoupeného v 10.20 hod. dopoledne 27\. června 1886 v hlavní lékárně Francise Dennehyho, Church Street č. 17, Ennis), po zakoupení, nikoliv však následkem zakoupení, ve 13.15 hod. odpoledne 27. června 1886 nového rovného slamáku, velemódního (po zakoupení, nikoliv však následkem zakoupení zmíněného jedu v zmíněnou hodinu a na zmíněném místě) v konfekci Jamese Cullena, Main Street č. 4, Ennis.

_Přisuzoval tuto stejnozvučnost poučenosti, či náhodě, či vnuknutí?_

Náhodě.

_Vylíčil hostovi ten výjev slovy, takže ho viděl?_

Raději se mu sám díval do tváře a poslouchal jeho slova, čímž se vytvářel potenciální příběh a vybíjel kinetický temperament.

_Viděl pouhou další náhodu v dalším vyprávěném výjevu, který vypravěč líčil jako _Pohled z Fasgy na Palestinu_ neboli _Podobenství o švestkách?__

Tento výjev spolu s předešlým a jinými sice nevyprávěnými, leč zahrnutě jestvujícími, k nimž by se daly připojit úvahy o rozmanitých námětech a mravních pořekadlech (např. _Můj nejmilejší hrdina_ nebo _Čas k dílu, čas k jídlu),_ skládané v školních letech, poskytují, jak se mu zdálo, jisté možnosti peněžního, společenského, osobního i pohlavního úspěchu, ať už jako soubor nebo výbor vzorných učebných námětů (stoprocentně použitelných) pro žactvo přípravek nebo středoškoláky, nebo zas po vzoru Philipa Beaufoye a Doktora Dicka nebo Heblonových _Policejních črt_ hozené na trh jako zaručeně čtivé a prodejné tiskoviny, nebo zas pro zbystření ducha ústně pronesené vděčným posluchačům, mlčky vychutnávajícím zdárné vyprávění a s důvěrou vytušujícím zdárný závěr za přibývajících nocí po letní rovnodennosti, která nastane už za tři dni, totiž v úterý 21. června (sv. Aloysius z Gonzagy), východ slunce 3.30 hod., západ 8.29 hod.

_Jaké domácké problémy ho zajímaly tolik jako jiné, ne-li víc?_

Co s manželkami.

_Jaká měl hypotetická jednotlivá řešení?_

Společenské hry (domino, halma, blechy, kolíčky, strefování do pohárku, napoleon, mariáš, bezika, pětadvacet, Černý Petr, dáma, šachy a vrhcáby): vyšívání, štupování nebo pletení pro úředně schválenou ošacovací akci: hudební dueta, mandolína a kytara, klavír a flétna, kytara a klavír: řádné opisování lejster a psaní adres: dvakrát týdně za zábavou: zaměstnání v obchodním podniku jako paní majitelka studené mlékárny nebo teplé kuřárny, kde mile poroučí a všichni ji milerádi poslouchají: kradmé ukájení erotických vzruchů v mužských bordelech policejně střežených a lékařsky kontrolovaných: pravidelné, nečasté, předbíhavé návštěvy s pravidelným častým předběžným dozorem u známých a uznaně počestných sousedek: večerní studijní kursy sestavené tak, aby jim zpříjemnily všeobecné vzdělání.

_Vzhledem k jakým příkladům vadného duševního vývoje tíhl k posledně jmenovanému (devátému) řešení?_

Ve chvílích prázdně leckdy počmárala celý arch značkami a klikyháky a tvrdila, že jsou to řecká a irská a hebrejská písmena. Znovu a znovu se vždy po čase vyptávala, jak se píše začáteční písmeno kanadského města Quebec. Politickým pletkám (vnitřním) i rovnováze sil (vnější) valně nerozuměla. Při sčítání položek v účtu si často vypomáhala prsty. Po dopsání stručných listovních skladeb nechávala krasopisné náčiní ležet ve vypalovacím mořidle, kde je rozleptával vitriol, zelená skalice a duběnka. Neobvyklá mnohoslabičná slova cizího původu psala foneticky nebo nesprávně analogicky nebo tak i onak: metempsychosis (hnětem si kozy), _aliáš_ (lhář, o němž je řeč v Písmu).

_Při její klamně vyrovnané inteligenci co vyvažovalo tyto a podobné chybné úsudky o lidech, místech a věcech?_

Klamně zdánlivý paralelismus všech svislých vahadel a všech vah, ověřený skladbou. Protiváha jejího trefného úsudku o jednom člověku, ověřená pokusem.

_Jak se pokoušel vyléčit tuto poměrnou nevědomost?_

Různě. Tím, že na nápadném místě nechával ležet tu a tu knihu rozevřenou na té a té stránce: tím, že se při vysvětlování o něčem zmínil a předpokládal u ní skryté vědomosti: tím, že se před ní někomu nepřítomnému posmíval za hloupé prořeknutí.

_S jakým zdarem se ji pokoušel přímo poučovat?_

Všechno nesledovala, jenom část, se zájmem pozorně poslouchala, s podivem chápala, pečlivě opakovala, hůř si vzpomínala, snadno zapomínala, nevrle si znovu vzpomínala, chybně znovu opakovala.

_Jaký systém byl nejúčinnější?_

Nepřímý pokyn, zahrnující soukromý zájem.

_Příklad?_

Ona neměla v dešti ráda deštník, on měl rád ženskou s deštníkem, ona neměla v dešti ráda nový kloubouk, on měl rád ženskou s novým kloboukem, koupil jí tedy do deště nový klobouk, ona k novému klobouku nosila deštník.

_Pochopiv analogii skrytou v hostově podobenství, jaké výtečníky z doby po vyhnanství uvedl?_

Tři hledače ryzí pravdy, Mojžíše Egyptského, Mojžíše Maimonida, který napsal _More Neubkim_ (Rukověť zmatených) a Mojžíše Mendelssohna, tak výtečného, že od Mojžíše (Egyptského) k Mojžíši (Mendelssohnovi) nepovstal nikdo větší než Mojžíš (Maimonides).

_Co, s dovolením, prohlásil Bloom o čtvrtém hledači ryzí pravdy, jménem Aristoteles, o němž se, s dovolením, zmínil Štěpán._

Že ten zmíněný hledač byl žákem jednoho rabínského filozofa, jehož jméno se neví.

_Padla zmínka ještě o jiných anapokryfních slovutných synech zákona a dítkách vyvoleného nebo zavrženého národa?_

Felix Bartholdy Mendelssohn (skladatel), Baruch Spinoza (filozof), Mendoza (boxer), Ferdinand Lassalle (reformátor, duelant).

_Jaké veršové úryvky ze staré hebrejštiny a ze staré irštiny s modulací hlasu a s překladem textu citoval host hostiteli a hostitel hostu?_

Štěpán: _suil, suil, suil arun, suilgo siocair agus, suil go cuin_ (kráčej, kráčej, kráčej svou cestou, kráčej bezpečně, kráčej opatrně).

Bloom: _Kifeloch, harimon rakatejch m’baad l’zamatejch_ (jak skrojek granátu spánky tvé mezi kadeřemi tvými).

_Jak se provedlo piktografické srovnání fonických znaků obou jazyků, aby bylo orální srovnání názornější?_

Na předposlední prázdnou stránku literárního škváru, nadepsaného _Pamlsky hříchu_ (vytasil se s ním Bloom a tak ho rozložil, že se obalem dotýkal stolní desky), tužkou (s tou se vytasil Štěpán) napsal Štěpán irská písmena g, e, d, m, jednoduchá i upravená, a Bloom zase napsal hebrejská písmena ghimel, aleph, daleth a (místo mem) náhradou goph, a vyložil, jakou aritmetickou hodnotu mají jako řadové i základní číslovky, totiž 3, 1, 4 a 100.

_Byla znalost, jakou oba o těchto jazycích, jednom zaniklém, druhém vzkříšeném, měli, teoretická i praktická?_

Teoretická, omezovala se totiž na některá mluvnická pravidla z tvarosloví a skladby a slovník nadobro nechávala stranou.

_Jaké byly styčné body mezi jazyky a národy, které jimi mluvily?_

V obou jazycích hrdelnice, diakritické aspirace, hlásky vkladné i služebné: jejich starobylost, oběma se totiž 242 let po potopě na Šinarské planině vyučovalo v semináři, který zřídil Fenius Farsaigh, potomek Noema, který zplodil Izraele, a praotec Hebera a Heremona, předků Irska: jejich archeologické, genealogické, hagiografické, exegetické, homiletické, toponomastické, historické i náboženské písemnictví obsahující díla rabínů i kuldejů, Tóra, Talmud (Mišna a Gemara), Masor, Pentateuch, Kniha o Hnědé krávě, Kniha ballymotská, Kytice z Howthu, Kniha kellská: jejich rozptýlení, pronásledování, přežití a obrození: izolace jejich synagogálních i církevních obřadů v ghettu (Mariánské opatství) a mešním domu (krčma U Adama a Evy): zákaz národního kroje za dob trestního zákoníku i zákonů proti židovskému rouchu: obnova království Davidova v Kanaánu a možnost irské politické samosprávy nebo devoluce.

_Jakou hymnu zanotoval Bloom v předtuše onoho mnohonásobného, národnostně nezadatelného dovršení?_

_Kol od balejvav penima  
Nefeš, jehúdi, homíjah.[^318]_

_Proč se při prozpěvování zarazil, když dokončil toto první dvojverší?_

Následkem vadné mnemotechniky.

_Čím nahradil prozpěvovatel tuto vadu?_

Opisným zněním celkového textu.

_V jakém společném oboru jejich vzájemné úvahy splývaly?_

Neustálé patrné zjednodušování od egyptských epigrafických hieroglyfů k řecké a římské abecedě a předjímka novodobého těsnopisu a telegrafního kódu v klínových nápisech (semitských) a v čárkovém pětižeberném oghamovém písmu (keltském).

_Vyhověl host hostitelově žádosti?_

Dvojnásob, podepsal se irskými a římskými písmeny.

_Jaký sluchový vjem měl Štěpán?_

V hluboké dávné mužské nepovědomé melodii slyšel navrstvenou minulost.

_Jaký zrakový vjem měl Bloom?_

V bystré mladistvé mužské povědomé podobě viděl předurčenou budoucnost.

_Jaké měli Štěpán a Bloom skorosoučasné volné skorovjemy utajené totožnosti?_

Zrakově, Štěpán: Tradiční podobu hypostaze, jak ji líčí Johannes Damascenus, Lentulus Romanus a Epiphanius Monachus, sinalou, dlouhatánskou, s vínově tmavými vlasy.

Sluchově, Bloom: Tradiční slastný tón pohromy.

_Jaké budoucí životní dráhy byly v minulosti Bloomovi možné a s jakými vzory?_

V církvi římské, anglikánské nebo rozkolnické: vzory, veledůstojný otec John Conmee, T. J., ctihodný pán T. Losos, D. D., probošt Trojické koleje, dr. Alexander J. Dowie. U anglického nebo irského soudu: vzory, Seymour Bushe, K. C. Rufus Isaacs, K. C. Na divadle, vzory novodobé nebo shakespearské, komik Charles Wyndham, shakespearský interpret Osmond Tearle († 1901).

_Vybídl hostitel hosta, aby modulovaným hlasem zapěl podivnou zkazku na příbuzný námět?_

Ubezpečil, tam, kde jsou, ode všech vzdáleni, že je nikdo neuslyší, sám ubezpečen tím, že ty svařené nápoje kromě polotuhých zbylých usazenin mechanické směsi, voda plus cukr plus smetana plus kakao, dopili.

_Odříkej první (durovou) část této prozpěvované zkazky:_

_Jindra a s ním kdejaký kamarád  
s míčem si šli hrát.  
Jen se Jindra rozehnal a odpálil,  
hned míček židovi přes plot spad.  
Když pak milý Jindra znovu odpálil,  
do oken strefil se akorát._

_Jak přijal Rudolfův syn tuto první část?_

S nesmíšenými pocity. S úsměvem on, žid, chutě poslouchal a hleděl na nerozbité kuchyňské okno.

_Odříkej druhou (molovou) část zkazky._

_Ven vyšla židova dcera  
v zelené sukýnce.  
„Chlapečku, pojď si pro míček, pojď,  
dám ti ho hnedlince.“_

_„Bez kamarádů k vám nepůjdu,  
bez nich já nesmím si hrát,  
_pan učitel by mi nařezal,  
musela byste ho znát.“__

__Drapla ho za ručku bělostnou,  
táhla ho, nešel s ní rád,  
do světničky ho dovedla,  
kde si mohl klidně řvát.__

__A tam mu hlavu kapesním nožem  
odřezala šmik šmik šmik.  
Nebude si už Jindra hrát,  
anžto je nebožtík.__

_Jak přijal Millicentin otec tuto druhou část?_

Se smíšenými pocity. Bez úsměvu poslouchal a s údivem hleděl na židovu dceru v zelené sukýnce.

_Zhusť Štěpánův komentář._

Jeden mezi všemi, nejmenší mezi všemi, je předurčenou obětí. Jednou z nepozornosti, dvakrát ze schválnosti vyzve osud. Ten na něho, opuštěného, přikvačí, a ač se zdráhá, jakožto zjevení naděje a mladosti se ho bez odporu zmocní. Odvede ho do cizího příbytku, do komnaty tajného nevěřícího, a tam ho s jeho svolením neúprosně obětuje.

_Proč hostitel (předurčená oběť) zesmutněl?_

Toužil, aby se o spáchaném zločinu vyprávělo, on že ho nespáchal, a sám aby o něm nevyprávěl.

_Proč se hostitel (zdráhavý, bezbranný) nehýbal?_

Podle zákona o zachování energie.

_Proč hostitel (tajný nevěřící) mlčel?_

Vážil možné důkazy pro rituální vraždu a proti ní: poštívání hierarchie, pověrčivost lidu, troušení nezaručených zkazek, závidění blahobytu, pomstychtivost, ojedinělý výskyt atavické zločinnosti, polehčující okolnost fanatismu, hypnózy a náměsíčnosti.

_Kterých (ačli vůbec nějakých) z těchto duševních nebo tělesných poruch nebyl zcela prost?_

Hypnózy: jednou procitl a nepoznal svou ložnici: nejednou procitl a bůhvíjak dlouho se nemohl hnout ani hlesnout. Náměsíčnosti: jednou ve spaní jeho tělo vstalo, skrčené se šoulalalo k nezahřátému krbu, a když se k němu dostalo, stulené do klubíčka, nezahřáté, v nočním úboru tam ulehlo a spalo.

_Projevil se tento nebo jiný příbuzný fenomén ještě u některého rodinného příslušníka?_

Dvakrát, v Holles Street a na Ontario Terrace ve věku 6 a 8 let jeho dcera Millicent (Milly) hrůzou ze spaní vykřikla a na dotazy dvou postav v nočním úboru odpověděla němým tupým výrazem.

_Jaké měl na ni ještě jiné vzpomínky z útlého dětství?_

15\. června 1889. Mrňavá vřískalka, která má z brečení křeče a brečením si od nich ulevuje. Říkali jí uplakánek rozbil džbánek, zahnal spánek, počítala své tři knoflíkové penízky jeden, dva, tli: bumbác, zahodila panenku, kluka, námořníka. Plavá od dvou snědých, mezi plavými předky, z dávna, znásilnění, Herr Hauptmann Hainau, rakouská armáda, z nedávna, pouhá halucinace, nadporučík Mulvey, britské válečné loďstvo.

_Jaké rodové charakteristické rysy byly na ní patrné?_

Naopak útvar nosu a čela vycházel z přímé linie rodu, která, ač v časově odlehlých lhůtách přerušována, potáhne se až k lhůtám nejodlehlejším.

_Jaké měl na ni vzpomínky z jejích dívčích let?_

Obruč a švihadlo uklidila do koutka. Přes všechno žadonění anglického turisty nedovolila mu, aby si na vévodském trávníku udělal a odnesl její snímek (co proti tomu má, neřekla). Když jednou spolu s Elsou Potterovou šly po Jižní Circular Road a sledovalo je nějaké nekalé individuum, došla až do poloviny Stamer Street a rázem se otočila zpátky (proč změnila směr, to neřekla). V předvečer svých 15. narozenin napsala z Mullingaru, Westmeathské hrabství, dopis se stručnou narážkou na tamějšího studenta (z které fakulty a ročníku, neřekla).

_Rmoutilo ho to první odloučení, věštící druhé?_

Méně, než tušil, víc, než se nadál.

_Jaké další podobné, leč jinačí zmizení zároveň postřehl?_

Dočasné zmizení kočky.

_Proč podobné, leč jinačí?_

Podobné, protože vzniklé ze stejné pohnutky, jako je sháňka po novém samečkovi (mullingarský student) a po léčivé bylině (baldriánu). Jinačí vzhledem k možnému jinačímu návratu k přebývajícím nebo do příbytku.

_V jakém ohledu byla jejich rozdílnost podobná?_

V trpnosti, v úspornosti, v citu pro tradici, v nepředvídanosti.

_Tak třeba?_

Když mu schýlena nastavovala plavé vlasy, aby jí je svázal mašlí (srv. protahování kočky). Co víc, na nehybné hladině jezírka v Stephen’s Green mezi obrácenými odrazy stromů její nevšímané plivance opisující na vodě soustředné kroužky, naznačovaly svou zarytou vytrvalostí, kde si dřímotně hoví ryba (srv. číhání kočky na myš). A dále, na zapamatování data, bojovníků, konce a důsledků slavného vojenského utkání potahovala se za lokýnku (srv. kočka myjící si uši). Posléze se jí, hihňavé Milly, zdálo, že beze slov rozmlouvala, o čem, to si už nepamatovala, s koněm jménem Josef a že mu podala sklenici limonády a on ji zřejmě přijal (srv. - kočka dřímající u krbu). Byla tedy v trpnosti, v úspornosti, v citu pro tradici, v nepředvídanosti jejich rozdílnost podobná.

_Jak využil svatebních dárků 1) sovy, 2) hodin k tomu, aby u ní vzbudil zájem a poučil ji?_

K názornému výkladu 1) o povaze a zvycích vejcorodých živočichů, o možnosti vzduchoplavby, o některých zrakových anomáliích, o dávném způsobu balzamování; 2) o principu kyvadla, objasněném na příkladu vahadla, soukolí a regulátoru, o různých pozicích pohyblivých ručiček na nepohyblivém ciferníku, přeložených do mluvy individuálního nebo společenského řádu, každou hodinu vždy po hodině přesně nastávající okamžik, kdy dlouhá a krátká ručička svírají stejný úhel, totiž každá hodina vždy po hodině v aritmetickém pořadí 5 5 11 minut.

_Jakým způsobem mu to oplácela?_

Byla pamětlivá: k 27. narozeninám mu věnovala dvojuchý hrnek z napodobeného derbyjského porcelánu. Byla shánlivá: o kvartálu nebo kolem něho, kdy nakupovala, ale ne pro sebe, všimla si, co potřebuje, a předcházela jeho přání. Byla plná obdivu, když před ní, třebaže ne jí, vyložil nějaký přírodní fenomén, hned zatoužila mít bez pozvolného osvojování polovinu, čtvrtinu, tisícinu jeho vědomostí.

_Co navrhl diambulista Bloom, otec somnambulistky Milly, noktambulistovi Štěpánovi?_

Aby si ty hodiny od čtvrtka (vlastního) do pátku (normálního) pohověl na improvizovaném lehátku nad kuchyní a hned vedle hostitelovy a hostitelčiny ložnice.

_Jaké rozmanité výhody by vyplynuly nebo mohly vyplynout z prodloužení takové improvizace?_

Hostovi: střecha nad hlavou a klidný kout ke studiu. Hostiteli: omlazení inteligence, náhradní potěšení. Hostitelce: rozpad posedlosti, získání správné italské výslovnosti.

_Proč by tyto zatímní eventuality mezi hostem a hostitelkou nemusely překazit trvalou možnost smírného svazku mezi studentem a židovou dcerou (nebo se dát od nich překazit)?_

Protože cesta k dceři vedla skrze matku, cesta k matce skrze dceru.

_Na jakou nicotnou mnohoslabičnou hostitelovu otázku dal host jednoslabičnou zápornou odpověď?_

Jestli znal nebožku paní Emily Sinicovou, která u nádraží Sydney Parade 14. října 1903 nešťastnou náhodou zahynula.

_Jaký užuž načatý s tím souvislý výrok hostitel potlačil?_

Výrok, jímž vysvětloval, proč nebyl na pohřbu paní Mary Dedalové, rozené Gouldingové, 26. června 1903, den před výročím úmrtí Rudolpha Blooma (rozeného Virága).

_Byl návrh azylu přijat?_

Rázně, záhadně, vlídně, vděčně byl odmítnut.

_K jaké peněžní výměně došlo mezi hostitelem a hostem?_

První vrátil bez úroku druhému částku £ l,7s., 0, slovy jednu libru sedm šilinků, kterou druhý prvnímu svěřil.

_Jaké protinávrhy byly střídavě předloženy, přijaty, pozměněny, zamítnuty, přeformulovány, znovu přijaty, schváleny, znovu potvrzeny?_

Zahájit předem smluvený kurs italské výuky, místo: bydliště vyučovaného. Zahájit kurs hlasové výuky, místo: bydliště vyučovatelky. Zahájit řadu statických, polostatických a peripatetických intelektuálních rozhovorů, místa: bydliště obou mluvčích (ačli oba mluvčí budou bydlet v jednom místě), hotel a krčma Loď, Dolní Abbey Street č. 6 (majitelé W. a E. Conneryové), Irská národní knihovna, Kildare Street č. 10, Národní porodnice, Holles Street č. 29, 30 a 31, veřejný sad, okolí chrámové budovy, křižovatka dvou nebo více silnic, střed přímky mezi jejich bydlišti (ačli oba mluvčí budou bydlet ve dvou různých místech).

_Co Bloomovi zpochybňovalo uskutečnění těchto navzájem se vylučujících plánů?_

Nenapravitelnost minulosti: jednou na představení cirkusu Alberta Henglera v Rotundě, Rudand Square, Dublin, nějaký strakatý šašek, obdařený intuicí, při pátrání po otcovství vykročil z arény do hlediště až tam, kde seděl sám a sám Bloom, a rozjařeným divákům prohlásil, že on (Bloom) je jeho (šaškův) táta. Nepředvídatelnost budoucnosti: jednou v létě r. 1898 on (Bloom) třemi vroubky označil na rýhovaném okraji florin (2 šilinky) a vydal jej při placení splatného a řádně vyrovnaného dluhu firmě T. a J. Davyové, koloniál, Charlemont Mail, Veliký průplav, aby obíhal po vodách městské měny a třeba oklikou nebo přímo se mu vrátil.

_Byl šašek Bloomův syn?_

Ne.

_Vrátil se Bloomův peníz?_

Nikdy.

_Proč by ho nové zklamání tolik sklíčilo?_

Protože v rozhodném životním okamžiku toužil napravit mnoho společenských podmínek, plynoucích z nerovnosti, lakoty a mezinárodní řevnivosti.

_To se domníval, že se po odstranění těchto podmínek dá lidský život neskonale zdokonalit?_

Pořád zbývaly druhové podmínky, na rozdíl od lidského zákona dané zákonem přírodním jakožto nedílná součást lidského celku: potřeba hubit při opatřování výživy: lopotnost krajních funkcí jednotlivcova života, muka narození a smrti: jednotvárné měsíčky opičích a (zejména) člověčích samic, které se táhnou od puberty až k přechodu: nevyhnutelné úrazy na moři, v dolech a továrnách: některé bolestné choroby a chirurgické zákroky, jichž si vyžadují, vrozené šílenství a dědičná zločinnost, zhoubné epidemie: katastrofální záplavy, jejichž hrůznost je základem lidské mentality: seismické otřesy, jejichž epicentrum bývá v hustě zalidněných krajích: skutečnost živoucího růstu přes všechny křečovité proměny od útlého věku přes zralý věk k sešlosti věku.

_Proč zanechal hloubání?_

Protože dosadit za méně přijatelné fenomény, které by se měly odstranit, jiné, přijatelnější fenomény je úkol pro vyšší inteligenci.

_Sdílel s ním Štěpán malomyslnost?_

Tvrdil o sobě, že něco znamená jako vědomý racionální tvor, postupující sylogismy od známého k neznámému, a jako vědomé reagens mezi mikrokosmem a makrokosmem, nevyhnutelně zbudované nad nejistotou prázdnoty.

_Pochopil Bloom toto tvrzení?_

Doslova ne. Jen zhruba.

_Čím se utěšoval v nepochopení?_

Že jako řádný občan bez klíčů rázně postupoval přes nejistotu prázdnoty od neznámého k známému.

_V jakém hodnostním pořadí, s jakým příslušným obřadem se provedl exodus z domu služebnosti na poušť příbytku?_

Rozsvícenou svíci na svícnu nesl  
BLOOM.  
Jáhenský klobouk na jasanové holi nesl  
ŠTĚPÁN.

_S jakou intonací _secreto_[^319] kterého pamětního žalmu?_

Žalm 113., _modus peregrinus: In exitu Israel de Egypto: domus Jacob de populo barbaro._[^320]

_Co učinil každý u výstupních dveří?_

Bloom postavil svícen na zem. Štěpán si nasadil klobouk na hlavu.

_Kterému stvoření byly výstupní dveře dveřmi vstupními?_

Kočce.

_Jaká podívaná se jim naskytla, když, prošedše síňkou vzadu, se nejprve hostitel, potom host, mlčky, dvojnásob tmaví ze tmy vynořili do zahradního pološera?_

Nebesky hvězdný strom obsypaný vlhkým, nočně modrým ovocem.

_S jakými průvodními úvahami ukazoval Bloom svému společníkovi rozmanitá souhvězdí?_

S úvahami o stále mohutnější evoluci: o tom, jak se měsíc, na začátku lunace neviditelný, blíži k perihéliu: o nesmírné mlékovitě jiskřivé nezhuštěné mléčné dráze, kterou by pozorovatel, umístěný na dolním konci válcovité kolmé šachty, hluboké 500 stop, vyhloubené od povrchu ke středu země, ve dne rozeznal: o Síriovi (alfa v Canis Major) vzdáleném 10 světelných let (57 000 000 000 000 mil), o objemu 900krát větším než naše planeta: o Arcturu: o rovnodennostní precesi: o Orionu a jeho pásu a šestinásobném slunci theta a mlhovině, do níž by se vešlo 100 našich slunečních soustav: o hvězdách zmírajících a rodících se nových, jako třeba Nova z r. 1901: o naší soustavě střemhlav pádící do souhvězdí Herkula: o paralaxe neboli paralaktické úchylce takzvaných stálic, které se ve skutečnosti od nezměrně vzdálených eonů pohybují k nesmírně vzdáleným budoucnostem, proti nimž sedmdesáte let, vyměřených lidskému životu, tvoří vsuvku nekonečně kratičkou.

_Vyskytly se opačné úvahy o stále méně mohutné involuci?_

O eonech geologických období, zaznamenaných v zemských zvrstveních, o myriádách drobounkých entomologických organických bytostí, skrytých v dutinách země pod odvalitelnými kameny, v úlech i mohylách, o mikrobech, miazmatech, baktériích, bacilech, spermatozoích: o nezměrných trilionech biliónů miliónů nepostřehnutelných molekul, molekulární soudržností obsažených v špendlíčkové hlavičce: o vesmíru lidského séra, jako hvězdami posetého červenými a bílými tělísky, kteréž jsou samy vesmíry prázdných prostorů posetých dalšími tělísky, z nichž každé nepřetržitě je vesmírem složných tělísek, z nichž každé je dělitelné na díly dále dělitelných složných tělísek, přičemž dělenců i dělitelů, aniž se vlastně dělí, stále ubývá, až nakonec, když se v tom dál a dále pokračuje, nikdy se nikde k ničemu nedojde.

_Proč nezpracoval tyto výpočty do přesnějších výsledků?_

Protože když se několik let před r. 1886 obíral problémem kvadratury kruhu, dověděl se, že nějaké poměrně přesně vypočítané číslo, např. devátá mocnina deváté mocniny devíti, je tak veliké a o tolika místech, že po vypočtení výsledku by bylo třeba na 33 hustě potištěných svazků po 1000 stranách zrekvírovat bezpočet tiskařských knih a rysů, aby se do nich v úplnosti vešla vytištěná celá čísla, desítky, stovky, tisíce, desetitisíce, statisíce, milióny, desetimilióny, stamilióny, bilióny, neboť jádro každé mlhoviny každé číslice každé řady obsahuje zhuštěně potenciální povýšení na nejkrajnější kinetická vypracování kterékoliv z jejích mocnin.

_Problém obyvatelnosti planet a jejich oběžnic plemenem zvláštního druhu a možnost společenského a mravního vykoupení zmíněného plemene nějakým vykupitelem se mu zdál řešitelnější?_

Jevil obtížnost jiného řádu. U vědomí, že lidský organismus, normálně snášející atmosférický tlak 19 tun, pozdvižený v zemské atmosféře do značné výše, jakmile se blíží rozmezí mezi troposférou a stratosférou, s aritmeticky stoupající prudkostí trpí krvácením z nosu, ztíženým dýcháním a závratí, vymyslel na řešení tohoto problému pracovní hypotézu, jejíž nemožnost nelze dokázat, že totiž v dostatečných nebo rovnocenných podmínkách na Marsu, Merkurovi, Venuši, Jupiterovi, Neptunu nebo Uranu může plémě přizpůsobivějších a tělesně jinak ustrojených bytostí obstát, ač takové apogejské, v odchylných podmínkách stvořené lidské bytosti, se zřetelnými odlišnostmi, vyplývajícími z celkové i vzájemné podobnosti, podle všeho budou i tam jako tady nezvratně lnout k marnostem, marnostem nad marnosti a všemu, co je marnost.

_A co problém možného vykoupení?_

Dolejší premisa dokázala premisu hořejší.

_Jaké rozmanité rysy souhvězdí byly pak probírány?_

Rozmanité barvy prozrazující rozmanitý stupeň životnosti (bílá, žlutá, karmínová, nachová, rumělková): jejich stupeň zářivosti: jejich oku patrná velikost až po sedmý stupeň včetně: jejich poloha: Velký medvěd: Walsinghamova cesta: Davidův vůz: Saturnovy prstence: do sluncí zhuštěné spirální mlhoviny: na sobě závislé kolotání dvojsluncí: na sobě nezávislé objevy Galilea, Simona Maria, Piazziho, Le Verriera, Herschela, Galia: Bodeova a Keplerova zkusná systematizace čtverců vzdálenosti a kubíků oběžné doby: téměř nekonečná stlačitelnost vlasatic a jejich mohutné eliptické výstupní a znovuvstupní dráhy od přísluní k odsluní: původ meteoritů: libyjské povodně na Marsu někdy v době narození mladšího pozorovatele hvězd: roční výskyt meteorických lijáků v době kolem svátku sv. Vavřince (mučedníka, 10. srpna): měsíční výskyt takzvaného nového měsíce se starým v náručí: domnělý vliv nebeských těles na lidské tělo: objevení nadmíru zářivé hvězdy (1. velikosti), nápadně patrné ve dne i v noci (nové světelné slunce, vzniklé srážkou a žhavým splynutím dvou nesvítivých bývalých sluncí) v době narození Williama Shakespeara nad deltou v ležatém nezapadajícím souhvězdí Kassiopeie, a hvězdy (2. velikosti) podobného původu, leč menší zářivosti, která se objevila v souhvězdí Corona Septentrionalis a zase zmizela v době narození Leopolda Blooma, a jiných hvězd (domněle) podobného původu, které se (skutečně nebo domněle) objevily a zase zmizely v souhvězdí Andromedy v době narození Štěpána Dedala a v souhvězdí Auriga několik let po narození a smrti Rudolpha Blooma ml. a v jiných souhvězdích několik let před narozením nebo po něm a před smrtí nebo po ní jiných osob: průvodní fenomény zatmění jak slunce, tak měsíce, od zastření po vynoření, opad větru, posun stínu, zamlklost opeřenců, výskyt nočních nebo soumračných živočichů, utkvělost podsvětního světla, ztemnělost pozemských vod, sinalost lidských bytostí.

_Jeho (Bloomův) logický závěr po zvážení věci a připuštění možného omylu?_

Že to není nebestrom ani nebesluj ani nebezvěr ani nebemuž. Že je to Utopie, neboť nějakou metodu od známého k neznámému neznáme: nekonečnost stejně přeměnitelná v konečnost domnělým pravděpodobným přiřazením jednoho nebo více těles téže, stejně jako různé velikosti: hybnost iluzorních forem znehybnělých v prostoru, znovuzhybnělých v povětří: minulost, která jako přítomnost přestala existovat, ještě než budoucí diváci započali nynější existenci.

_Byl víc přesvědčen o estetické hodnotě této podívané?_

Nesporně díky tomu, že se básníci, buď zaníceni vroucí oddanností, nebo sklíčeni oslyšením, tolikrát dovolávali žhavého soucitu souhvězdí nebo zas chladu trabanta naší planety.

_Měl tedy za článek víry teorii o astrologickém vlivu na podměsíční pohromy?_

Jak se mu zdálo, lze ji stejně dokázat jako vyvrátit, a názvosloví na selenografických mapách padá na vrub ověřitelné intuici stejně jako nesprávné analogii: jezero snů, moře dešťů, zátoka rosy, oceán plodnosti.

_Jaké zvláštní příbuzenstvo podle něho trvá mezi lunou a ženou?_

Její starobylost, jak předchází a přežívá telurická pokolení: její noční vladařství: její trabantská závislost: její odražená zářivost: její stálost ve všech fázích: její vstávání i uléhání v určenou dobu, její narůstání i ubývání: její schválná neproměnnost vzhledu: její neurčitá odpovídka na netvrdivý dotaz: její moc nad přílivem a odlivem vodstva: její schopnost čarovat, deptat, dařit krásou, dohánět k šílenství, poštvávat a napomáhat k zločinu: její poklidná nevyzpytatelnost tváře: děsivost její samovládné neúprosné oslnivé blízkosti: její předzvěsti bouře a tišiny: dráždivost její záře, dráhy i přítomnosti: varovnost jejích kráterů, jejích vyprahlých moří, jejího mlčení: její záření, když je viditelná, její vábení, když je neviditelná.

_Jaký viditelný světelný signál upoutal Bloomův pohled a ten zas Štěpánův?_

Vzadu v prvním patře u něho (Blooma) světlo parafínové lampy s šikmým stínidlem promítnuté na plátno rolety, kterou dodal Frank O’Hara, výroba rolet, záclonových tyčí a shrnovacích žaluzií, Aungier Street č. 16.

_Jak objasnil záhadu neviditelné osoby, své ženy Marion (Molly) Bloomové, prozrazené viditelným světelným signálem, lampou?_

Nepřímými i přímými slovními narážkami i nápověďmi: tlumeným ošálením i obdivem: líčením: zadrhováním: náznakem.

_Oba tedy mlčeli?_

Mlčeli a ve vzájemném tělesném zrcadle svých jehonejeho spolutváří rozjímali jeden nad druhým.

_To pořád nic nedělali?_

Na Štěpánovu nápověď a Bloomovu pobídku oba, napřed Štěpán, potom Bloom se v pološeru bok po boku vymočili, močící ústrojí obmykající dlaní přece druhým zneviditelněné, pohled, napřed Bloomův, potom Štěpánův zdvižený k stříkajícímu světélkujícímu i polosvětélkujícímu stínu.

_Podobně?_

Trajektorie jejich následného, potom současného močení si byly nepodobné: u Blooma delší, ne tak tryskavá, v zkomolené podobě dvojklanného předposledního písmene v abecedě, v posledním ročníku střední školy (r. 1880) proti celé soutěživé síle ústavu, 210 žáků, dosahoval největší výšky: u Štěpána vyšší, syčivější, v posledních hodinách včerejšího dne si totiž močopudnými nápoji zesílil nutkavý tlak v měchýři.

_Jaké různé problémy týkající se neviditelného slyšitelného kolaterálního ústrojí přicházely každému z nich na mysl?_

Bloomovi: problém dráždivosti, zduřivosti, topořivosti, reaktivnosti, velikosti, hygieničnosti, chlupatosti. Štěpánovi: problém kněžské celistvosti obřezaného Ježíše (1. ledna, zasvěcený svátek, povinnost obcovat mši a bez nutné potřeby nekonat služebnou práci) a problém, zdali božské předkožce, tělesnému snubnímu prstenu svaté římské všeobecné apoštolské církve, uchovávanému v Kalkatě, náleží prostá hyperdulie, nebo latrie čtvrtého stupně, jaká se vzdává božským odstřižkům vlasů a nehtů.

_Jaké nebeské znamení oba zároveň zahlédli?_

Hvězdu, jak se nad obzorem zřejmě velkou rychlostí řítí po obloze od Vegy v Lyře za hvězdokupou Kadeře Bereničiny k znamení Lva ve zvířetníku.

_Jak vypustil dostředivý zůstalec odstředivého vzdálence?_

Vsunul dřík zrezavělého klíče do díry viklavé petličky, přitlačil klíčové očko a zakroutil ozubím zprava doleva, až vypáčil zástrčku ze skobky, zchátralou, rozviklanou brankou trhl k sobě a tak zjednal otvor pro volný výstup i volný vstup.

_Jak se při rozchodu loučili?_

Z opačné strany prahu stáli zpříma u jedněch dveří, jejich rozžehnávající se paže se všelijak dotýkaly a tvořily všelijaký úhel menší než součet dvou pravých úhlů.

_Jaký zvuk doprovázel spojení jejich dotýkavých paží a rozpojení dlaní u jednoho dostředivé, u druhého odstředivé?_

Odbíjení noční hodiny, vyzváněné na kostele sv. Jiří.

_Jaké ozvěny tohoto odbíjení oba a každý zvlášť zaslechli?_

Štěpán:

_Liliata rutilantium. Turma circumdet.  
Jubilantium te virginum. Chorus excipiat._

Bloom:

_Bimbam! Bimbam!  
Bimbam! Bimbam!_

_Kde byli jednotliví členové společnosti, která ten den s Bloomem na povel onoho hlaholu putovala od jihu ze Sandymountu na sever do Glasnevinu?_

Martin Cunningham (v posteli), Jack Power (v posteli), Šimon Dedalus (v posteli), Tom Kernan (v posteli), Ned Lambert (v posteli), Joe Hynes (v posteli), John Henry Menton (v posteli), Bernard Corrigan (v posteli), Patsy Dignam (v posteli), Paddy Dignam (v hrobě).

_Co slyšel Bloom, když se octl sám?_

Dvojitý cvakot vzdalujících se kročejů na nebesorodé zemi, dvojitý bzukot drnkačky v ozvučné uličce.

_Co pociťoval Bloom, když se octl sám?_

Chladný mezihvězdný prostor, tisíce stupňů pod bodem mrazu neboli nultého stupně Fahrenheitu, Celsia a Réaumura: počáteční zvěsti blízkého úsvitu.

_Na co si vzpomněl při vyprávění a stisku ruky a kročejích a pustochladu?_

Na druhy různě a na různých místech zesnulé: na Percyho Apjohna (padl v boji, řeka Modder), na Philipa Gilligana (souchotě, nemocnice v Jervis Street), Matthewa F. Kana (utonul, Dublinský záliv), Philipa Moisela (hnisavý zánět ledvinové pánve, Heytesbury Street), Michaela Harta (souchotě, nemocnice Mater Misericordiae), Patrika Dignama (mrtvice, Sandymount).

_Jaká čáka na jaké fenomény ho ponoukala zůstat?_

Zmizení tří posledních hvězd, zákmit rozbřesku, objevení nového slunečního kotouče.

_Pozoroval už někdy tyto fenomény?_

Jednou v r. 1887, když se u Luka Doyla v Kimmage protáhly šarády, usazen na zídce, zrak obrácený ve směru Mizrach, východ, trpělivě čekal na ten denodenní fenomén.

_Pamatoval si počáteční parafenomén?_

Břitčejší vzduch, v dálce jitřní kohout, porůznu církevní zvony, ptačí hudba, ojedinělé kročeje časného chodce, viditelný rozliv světla neviditelného světelného tělesa, první zlatavé tykadlo zmrtvýchvstalého slunce nizounko na obzoru.

_Zůstal tam?_

Hluboce se nadechnuv, zamířil zpátky, znovu prošel zahradou, znovu vstoupil do síňky, znovu zavřel dveře. Krátce vydechnuv, znovu popadl svíci, znovu vystoupil po schodech, znovu došel ke dveřím průčelního pokoje v předsíni a znovu vešel dovnitř.

_Čím se znenadání jeho vstup zarazil?_

Pravým spánkovým lalokem duté obliny lebeční vrazil do tvrdého dřevěného rohu a za nepatrný, leč znatelný zlomek vteřiny se mu tam následkem vjemů dříve sdělených a zaznamenaných lokalizoval bolestný vjem.

_Popiš, k jakým změnám došlo v rozestavení nábytku._

Švestkovým plyšem potažená pohovka byla z místa naproti dveřím přemístěna ke krbu vedle pevně svinuté britské vlajky (tu změnu chtěl už dávno provést): modrobílou kostkovou majolikou vykládaný stůl byl postaven naproti dveřím, kde dřív stála švestkově plyšová pohovka; ořechová kredenc (jejíž trčící roh mu na chvíli zarazil vstup) byla z postavení vedle dveří posunuta do výhodnějšího, leč nebezpečnějšího postavení naproti dveřím: dvě křesla zprava a zleva u krbu byla posunuta do dřívějšího postavení modrobílou kostkovou majolikou vykládaného stolu.

_Popiš je._

Jedno: přičaplý vycpaný fotel s důkladnými vyčnělými bočními opěradly a s lenochem sklopeným šikmo dozadu, při odstrčení se mu odrazem naruby převrátila třáseň čtvercového koberečku a na vydatně vycpaném sedadle jevila od středu ubíhající a slábnoucí vyrudlost. Druhé: křehké křivonohé křesílko z lesklého ohýbaného rákosu, postavené přímo proti prvnímu, s kostrou od hořejška po sedadlo a od sedadla po dolejšek tmavohnědě nalakovanou a s jasným kotoučem sedadla vypleteného bílým palachem.

_Jaký význam měla tato dvě křesla?_

Význam podobnosti, polohy, symboliky, nepřímého důkazu, svědecké supermanence.

_Co stálo tam, kde stála původně kredenc?_

Pianino (značka Cadby) s odklopenou klávesnicí, na zavřené skříni ležely dlouhé žluté dámské rukavice a smaragdový popelník se čtyřmi vyhořelými sirkami, jednou nedokouřenou cigaretou a dvěma ocucanými nedopalky, na pianinovém pultíku ležely v klíči G psané noty pro ženský hlas a klavír _Sladká_ _píseň lásky_ (slova G. Clifton Bingham, zhudebnil J. L. Molloy, zpívá madam Antoinette Sterlingová), rozevřené na poslední stránce s finálovými pokyny _ad libitum, forte,_ pedál, _animato,_ zdrženlivě, pedál, _ritirando,_ konec.

_S jakými pocity rozjímal po řadě Bloom nad těmito předměty?_

Úporně, jak zdvihl svícen: bolestně, jak na pravém spánku nahmatal zhmožděnou opuchlinu: pozorně, jak se zahleděl na to mohutné tupé trpné a na to štíhlé lesklé hybné: starostlivě, jak se shýbl a zašoupl odhrnutou třáseň koberečku: rozjařeně, jak si vzpomněl na rejstřík barev dr. Malachjáše Mulligana s odstupňovanou zelení: s potěšením, jak si opakoval slova i předešlé jednání a rozmanitými cestičkami niterné citovosti vnímal postupný i průvodní vlahý libý rozliv pozvolné vyrudlosti.

_Co dále udělal?_

Z otevřené krabičky na majolikou vykládaném stolku vyndal drobounký, na palec vysoký černý kužel, okrouhlou základnou jej postavil na pravý roh krbové římsy, z vesty vytáhl složený prospekt (s ilustracemi), nadepsaný Agendath Netaim, rozložil si jej a zběžně prohlédl, potom ho svinul do tenkého válečku, zapálil od svíčky a zapálený přiložil k vrcholu kužele, až se kužel rozžhavil, potom dal váleček na podstavec svícnu a nespálený díl rozvinul, aby nadobro shořel.

_Co nastalo po tomto počinu?_

Komolý vrchol kuželovitého kráteru sopčičky vychrlil kolmý i plazivý dým, čpějící vonným orientálním kadidlem.

_Kromě svícnu jaké jiné homotetické předměty stály na krbové římse?_

Časoměr z žilkovaného connemarského mramoru, 21. března 1896 zastavený na 4.46 ráno, svatební dar od Matthewa Dillona: zákrsek se zledovatělým lupením pod průhledným šturcem, svatební dar od Luka a Caroliny Doylových: vycpaná sova, svatební dar od radního Johna Hoopera.

_Jaké pohledy vyměnily tyto tři věci s Bloomem?_

V zlatě obroubeném zrcadle nad krbem se neopracovaná záď zákrsku dívala na topornou záď vycpané sovy. Před zrcadlem pak svatební dar od radního Johna Hoopera jarým nyvým moudrým jasným strnulým soucitným pohledem pozoroval Blooma a Bloom zase charým pokojným hlubokým strnulým soucitným pohledem pozoroval svatební dar od Luka a Caroliny Doylových.

_Jaký složitý asymetrický obraz v zrcadle upoutával jeho pozornost?_

Obraz samotářského (ipsorelativního) proměnlivého (aliorelativního) člověka.

_Proč samotářského (ipsorelativního)?_

_Po sestře, bratru ani stín,  
a přec byl jeho otec dědův syn._

_Proč proměnlivého (aliorelativního)?_

Od útlého dětství do mužných let byl podoben mateřské roditelce. Od mužných let do staroby bude stále podobnější otcovskému roditeli.

_Jaký závěrečný zrakový vjem mu ještě zrcadlo zprostředkovalo?_

Na dvou protějších policích optický odraz několika převrácených svazků, abecedně neuspořádaných, s blýskavými nadpisy.

_Zkatalogizuj tyto knihy._

_Thomův Dublinský poštovní adresář__,_ 1886.

Denis Florence M’Carthy, _Básnické spisy_ (jako záložka lístek z červeného buku u str. 5).

Shakespearovy _Spisy_ (tmavorudý marokén, zlatá ořízka).

_Praktický rychlý počtář_ (hnědé plátno).

_Tajnosti dvora Karla II._ (červené plátno s raženou ozdobou).

_Dětská rukověť_ (modré plátno).

_Když jsme byli kluci__,_ poslanec William O’Brien (zelené plátno, poněkud vybledlé, jako záložka obálka u str. 217).

_Myšlenky ze Spinozy_ (kaštanová kožená vazba).

_Dějiny nebes__,_ sir Robert Ball (modré plátno).

Ellisovy _Tři výlety na Madagaskar_ (hnědé plátno, nadpis nečitelný).

_Dopisy Stark Munroa__, A._ Conan Doyle, majetek Veřejné knihovny města Dublinu, Capel Street č. 106, vypůjčeno 21. května (sobota před letnicemi) 1904, mělo se vrátit 4. června 1904, o 13 dní předrženo (černá plátěná vazba s bílou signaturou).

_Cesty po Číně__,_ „Viator“ (v balicím papíře, nadpis červeným inkoustem).

_Filosofie talmudu_ (šitá brožura).

Lockhartův _Život Napoleonův_ (bez vazby, na okraji poznámky snižující hrdinova vítězství a zveličující jeho porážky).

_Soll und Haben__,_ Gustav Freytag (černé desky, švabach, jako záložka cigaretový kupón u str. 24).

Hozierovy _Dějiny rusko-turecké války_ (hnědé plátno, 2 svazky, na zadní desce nalepen štítek Posádková knihovna, Governor’s Parade, Gibraltar).

_Laurence Bloomfield v Irsku__,_ William Allingham (druhé vydání, zelené plátno, zlatý trojlístkový vzorek, jméno původního majitele na rubu předsádky vymazáno).

_Hvězdářská příručka_ (vazba, hnědá kůže, odtržena, 5 příloh, písmo garmond antikva, autorovy poznámky pod čarou nonpareil, odkazy po straně petit, titulky cicero).

_Skrytý život Kristův_ (černé desky).

_Po stopách slunce_ (žluté plátno, chybí titulní list, neživé záhlaví na každé straně).

_Tělesná sílu a jak jí dosáhnout__,_ Eugene Sandow (červené plátno).

_Stručné, leč jasné základy geometrie__,_ francouzský napsal F. Ignat. Pardies, do angličtiny přeložil John Harris, D. D., Londýn, vytištěno pro R. Knaplocka v Bishop’s Head MDCCXI, s věnovacím listem váženému příteli panu Charlesu Foxovi, poslanci za městský volební okres southwarkský, a s prohlášením na předsádce inkoustem krasopisně napsaným, dosvědčujícím, že kniha patří Michaelu Gallagherovi, dáno dnes, desátého května 1822, a ačli se kniha zatoulá nebo ztratí, žádajícím toho, kdo ji najde, ať ji odevzdá truhláři Michaelu Gallagherovi, Dufery Gate, Enniscorthy, wicklowské hrabství, kde je nejkrásněji na světě.

_Jaké úvahy mu táhly hlavou, když obracel převrácené svazky?_

Jak je nezbytný pořádek, každá věc má své místo a všechno má být na místě: jak ženské nechápou literaturu: jak je nepřístojné cpát jablko do sklenice a deštník nechat okapávat do noční stolice: jak je nejisté schovávat tajné lejstro za knihu, pod ni nebo do ní.

_Který svazek byl nejobjemnější?_

Hozierovy _Dějiny rusko-turecké války._

_Kromě jiných údajů co obsahoval druhý svazek zmíněného díla?_

Jméno rozhodné bitvy (zapomenuté), často vzpomínané rozhodným důstojníkem majorem Brianem Cooperem Tweedym (nezapomenutým).

_Za prvé a za druhé, proč nenahlédl do zmíněného díla?_

Za prvé, aby se pocvičil v mnemotechnice: za druhé, protože po vynechání paměti, když seděl u prostřeného stolu a chystal se nahlédnout do zmíněného díla, s pomocí mnemotechniky si vzpomněl na jméno oné bitvy, Plevno.

_Co ho v té sedací poloze utěšovalo?_

Prostnost, nahota, póza, vyrovnanost, mladost, lepost, stydkost, moudrost sošky čnějící vprostřed stolu, zobrazení Narcisa, koupené v dražbě u P. A. Wrena, Bachelor’s Walk č. 9.

_Co ho v té sedací poloze dráždilo?_

Tísnivý tlak límce (velikost 17) a vesty (5 knoflíků), dvou odívacích součástek zbytečných na obleku mužského v zralém věku a nepružných k změnám při rozpínání hmoty.

_Jak si to podráždění ukonejšil?_

Sundal z krku límec s černou vázankou a sklápěcím knoflíčkem a položil ho vlevo na stůl. V obráceném směru postupně rozepjal vestu, kalhoty, košili a flanelové tílko podél střední čáry nepravidelných kudrnatých tmavých chlupů, táhnoucích se od sbíhavého pubického trojúhelníku přes celé břicho a pupeční jamku a po střední čáře přes úpony žeber až do výše šestého žebra, odkud se pak na obě strany pravoúhle rozbíhaly a končily kroužky obmykajícími dva stejně vzdálené body, pravý a levý, na vrcholcích prsních bradavek. Postupně odepjal z kalhotových šlí šest knoflíků bez jednoho a srovnal je do párů, jeden neúplný.

_Jaké bezděčné počiny pak následovaly?_

V levé mezižeberní krajině pod bránicí si prsty zmáčkl maso kolem jizvy od včelího štípnutí před dvěma týdny a třemi dny (23. května 1904). Ač ho nic nesvědilo, přece si pravou dlaní namátkou pomnul různá místa i plochy zčásti obnažené, venkoncem obmyté kůže. Levou rukou sáhl do levé dolní kapsičky u vesty, vytáhl a zase do ní vsunul stříbrnou minci (1 šilink), kterou tam (nejspíš) vložil na pohřbu paní Emily Sinicové, Sydney Parade (17. října 1903).

_Sestav bilanci ke dni 16. června 1904_

Má dáti

_£_

_š_

_p_

1 vepřová ledvina

0

0

3

1 výtisk _Svobodáře_

0

0

1

1 koupel a spropitné

0

1

6

jízdenka na tramvaj

0

0

1

in memoriam Patrika Dignama

0

5

0

2 koláčky

0

0

1

1 přesnídávka

0

0

7

1 půjčovní poplatek

0

1

0

1 dopisní papír a obálky

0

0

2

1 oběd a spropitné

0

2

0

1 poštovní poukázka a známka

0

2

8

1 jízdenka na tramvaj

0

0

1

1 vepřová nožička

0

0

4

1 skopová nožička

0

0

3

1 tabulka Fryovy obyčejné čokolády

0

0

1

1 bochník zdravotního chleba

0

0

4

1 káva s houskou

0

0

4

Půjčka (Štěpán Dedalus) vrácena

1

7

0

Saldo

0

17

5

**\= £**

**2**

**19**

**3**

Dal

_£_

_š_

_p_

hotovost

0

4

9

provize ze _Svobodáře_

1

7

6

půjčka (Štěpán Dedalus)

1

7

0

**\= £**

**2**

**19**

**3**

_Pokračoval svlékací postup?_

U vědomí libého vytrvalého bolení chodidel natrčil jednu nohu stranou a pozoroval záhyby, promáčkliny a vybouleniny vytlačené nohou při neustálém chození sem a tam, potom se shýbl, rozvázal smyčky na tkaničkách, tkaničky odháčkoval a povolil, podruhé zul boty jednu za druhou, odlepil propocenou pravou ponožku, na níž se mu vpředu už zas proklubal nehet u palce, zdvihl pravé chodidlo, odepjal fialový gumový podvazek, stáhl pravou ponožku, svlečené pravé chodidlo opřel o prostředek křesla, zamnul a mírně zadloubal za výčnělek nehtu u palce, podloubané místo si zdvihl k nozdrám a přičichl k pachu živého masa a udloubnutý kousek nehtu spokojeně zahodil.

_Proč spokojeně?_

Protože čichaný pach odpovídal jiným čichaným pachům kousků nehtu, které mladý pán Bloom, chovanec školy paní Ellisové, trpělivě mnul a odloubával, když večer poklekl k modlitbám před spaním a k ctižádostivým rozjímáním.

_V jakou konečnou ctižádost se mu slily všechny souběžné i následné ctižádosti?_

Ne aby podle prvorozenství nebo práva, jímž manství přechází rovným dílem na všechny, ani podle posloupnosti po nejmladším zdědil nebo na věčné časy držel rozlehlý svobodný statek s náležitou výměrou lánů, korců a věrtelů, podle úřední pozemkové míry (odhadní cena 42 liber), pastevní rašeliniště kolem dokola baronského sídla s vrátnicí a kočárovou alejí, ani takový italský letohrádek nebo dvojvilu, jaké se říká _Rus in urbe_ nebo _Qui si sana_[^321]_,_ ale individuální smlouvou alodiálně získal doškový jednopatrový domek jižanského vzhledu na způsob bungalovu, na střeše korouhvička a hromosvod zapuštěný do země, vpředu veranda obrostlá popínavými rostlinami (břečťanem nebo loubincem), olivově zelené předsíňové dveře s apartní kočárovou apreturou a úhledným mosazným kováním, štukové průčelí s pozlaceným kružbovím na okapech a kalenici, domek aby byl pokud možno postaven na mírném návrší a z balkónu s kamenným sloupkovým brlením měl utěšený výhled na nezastavěné a nezastavitelné okolní pastviny, aby stál na 5 až 7 jitrech vlastní půdy, opodál nejbližší silnice, takže v noci budou nad přistřiženým habrovým plotem a přes něj prosvítat osvětlená domovní okna, aby stál někde, odkud je na předměstí hlavního města nejméně jedna anglická míle a na tramvaj nebo vlak nanejvýš pět minut (třeba Dundrum na jih nebo Sutton na sever, dvě obce prokázaně podobné zemským točnám tím, že jejich podnebí svědčí souchotinářům), aby byl na 999 let propachtován jako úročně dědičný statek a v celém obydlí i s pozemkem a s přístavbami byl 1 přijímací pokoj s arkýřovým oknem (2 gotické oblouky) a s připevněným teploměrem, 1 obývací pokoj, 4 ložnice, 2 pokojíky pro služky, kachlíková kuchyně se sporákem a umývárnou nádobí, předsíň se zabudovanými prádelníky, zasouvací knihovničky z mořeného dubu a v nich Britská encyklopedie a Novodobý slovník, zkřížené starodávné středověké a orientální zbraně, gong na svolávání k večeři, alabastrová lampa, zavěšená mísa, ebonitový automatický telefon s přivěšeným seznamem, ručně tkaný imitované turecký koberec s krémovým podkladem a mřížovou obrubou, karetní stolek na trnoži s drápkovými nožkami, krb s bytelným mosazným náčiním a na římse přesně jdoucí zlacené hodiny s katedrálním odbíjením, barometr s hydrografickým návodem, pohodlná kanapíčka a rožní sedátka s rubínově plyšovým potahem, dobře pérovaná a vprostřed proláklá, trojdílný japonský paraván a plivátka (klubovní provedení, sytě vínová kůže, při nepatrné námaze lze vyleštit lněným olejem a octem) a hlavní lustr z jehlancovitých hranolků, bidýlko z ohýbaného dřeva s ochočeným papouškem (umravněná mluva), rýhované tapety 10 šilinků za tucet kusů, napříč zdobené věnečky karmínových květinových šablon a nahoře ukončené vlysem, trojdílné souvislé pravoúhlé schodiště z leštěného zrnitého dubu, výstupky i zátoňky, sloup, brlení i mádlo, kostkové obložení vesměs napuštěné kafrovým voskem, koupelna s horkou a studenou vodou, vana i sprcha: v mezipatře splachovací záchod s neprůhledným jednoduchým podlouhlým okýnkem, sklápěcím sedadlem, konzolovou lampou, rukovětí a mosazným řetízkem, opěradly pro ruce, stoličkou a uměleckým chromotiskem na vnitřní straně dveří: totéž v jednoduchém provedení: pokojíky pro služky s odděleným zdravotním a hygienickým zařízením pro kuchařku, služku a děvečku (plat se celkovým stoupáním cen ob rok zvyšuje o 2 libry, s pojištěním a věrnostním ročním přídavkem ročně o 1 libru, k tomu při dosažení 65 let po 30leté službě výslužné), komora, sklep, špižírna, lednice, kůlny, skladiště na uhlí, dříví a lahvové víno (šumivé i nešumivé) pro vzácné hosty (večerní úbor), všude zavedeno plynové osvětlení.

_Jaké dodatečné zajímavosti by objekt ještě mohl mít?_

Tyto dodatky: tenisové a obezděné pálkové hřiště, ozdobné křoví, letní skleník s tropickými palmami, odborně botanicky zařízený, skalka s rozprašovačem, humánně uspořádaný úl, oválná rabátka na obdélných trávnících, posázená odstřednými elipsami nachových a chromově žlutých tulipánů, ladoňkami, kosatci, narcisy, hvozdíky, hrachorem, konvalinkami (hlízy možno obdržet od sira Jamese W. Mackayeho, spol. s r. o., prodej ve velkém i malém, semenářství, hlízovnictví a štěpnictví, zastupitelství umělých hnojiv, horní Sackville Street č. 23), ovocný sad, zelinářská zahrada a vinohrad, proti vetřelcům chráněné zídkou posypanou střepinami, visacím zámkem opatřený dřevník na všelijaké pečlivě sepsané nářadí.

_Jaké třeba?_

Čeřeny na úhoře, koše na raky, rybářské pruty, sekerka, mincíř, brus, vál, obracečka, kočárový nánožník, štafle, hrábě s 10 zuby, prádelní kolíky, rozmetačka, podávky, sekáček, plechovka s nátěrem, štětka, motyka atd.

_Co by se ještě později dalo na zvelebení zavést?_

Králičí kotec a kurník, holubník, pařeniště, 2 houpací sítě (dámská a pánská), sluneční hodiny, zacloněné a chráněné čilimníky nebo šeříky, exoticky harmonicky zladěné japonské cinkátko přibité na levý sloupek u branky, objemná štoudev, žací strojek na trávu s postranním odpadem a trávní schránkou, kropič trávníku s hydraulickou hadicí.

_Jaké dopravní možnosti byly žádoucí?_

Hojné vlakové nebo tramvajové spojení do města z příslušné zastávky nebo konečné stanice. Na venkov pak velocipédy, výletní volnoběžkové kolo s přívěsným proutěným vozíkem nebo kočár s potahem, proutěná košatina tažená oslem nebo elegantní faeton s vytrvalým, v kopytech pevným koníkem (grošovaným valáškem vysokým 14 pěstí).

_Jak by se toto zbudováno býti mající nebo zbudované panské sídlo jmenovalo?_

Bloomlov. U sv. Leopolda. Květnice.

_Dovedl si Bloom z Eccles Street č. 7 představit Blooma z Květnice?_

V pohodlném celovlněném úboru, na hlavě harasovou čapku, cena 8 šilinků 6 penny, na nohou praktické zahradní boty s elastickými cvikly, v ruce konev na zalévání, jak do špalíru sází smrčky, jasmíny, jak klestí stromky a přivazuje je ke kůlu, jak rozsévá trávní semeno, jak při západu slunce ve vůni posekaného sena bez valné námahy tlačí kolečka naložená plevelem, jak zvelebuje půdu, prospívá moudrostí a dožívá se vysokého věku.

_Jaký by byl při tom možný program intelektuálních snah?_

Momentní snímky, srovnávací náboženské studium, národopis ve vztahu k různým milostným i pověrečným zvyklostem, hloubání nad nebeskými souhvězdími.

_Jaké lehčí zábavy?_

Venku: zahradní a polní práce, projížďka na kole po rovných makadamovaných silnicích, zlézání ne moc vysokých kopců, plavání v ohrazené čerstvé vodě, veslování na spolehlivé pramici nebo lodičce s přenosnou kotvou po řece v těch místech, kde nejsou jezy ani peřeje (letní období), nebo zas podvečerní procházky nebo projížďky koňmo a pozorování sklizené krajiny a od ní se příjemně odrážejících chalupnických krbů s čadící rašelinou (zimní období). Ve vlahém domácím bezpečí pak besedy o nerozřešených dějinných i soudních záhadách: četba neokleštěných exotických erotických klasických děl: podomácké truhlaření s dílnou, v níž je kladivo, šídlo, hřebíky, šrouby, pocínované připínáčky na koberce, nebozez, kleště, hoblík a šroubovák.

_Mohl by to dotáhnout na statkářského zemědělce a dobytkáře?_

Proč ne, kdyby měl pár dojnic, fůrku vysočinského sena a náležité hospodářské nářadí, např. plochou máselnici, kráječku na tuřín atd.

_Jaké občanské funkce a společenské postavení by zaujímal mezi hrabskými rodinami a venkovskou šlechtou?_

V sledu vzestupné pravomoci hierarchického řádu by byl zahradník, majitel pozemku, hospodář, šlechtitel a kariéru by dovršil jakožto magistrátní hodnostář nebo smírčí soudce s rodinnou pečetí a znakem a vhodným klasickým heslem _(Semper paratus)_[^322] náležitě zapsaným v dvorním adresáři (Bloom, Leopold P., poslanec, smírčí soudce, rytíř řádu sv. Patrika, doktor práv _honoris causa,_ Dundrum, Květnice) a uváděným v dvorním a společenském zpravodaji (pan Leopold Bloom s chotí odpluli z Kingstownu do Anglie).

_Jaké počínání si v této funkci předsevzal?_

Počínání tkvějící uprostřed mezi nemístnou shovívavostí a nemírnou strohostí, že v nestejnorodé společnosti umělých tříd, při kolísání společenské nerovnosti stále přeskupované, bude rozsuzovat podle nepředsudného nesporného práva, do krajnosti mírněného zřetelem k polehčujícím okolnostem, leč také do krejcárku vymahatelného až po zabavení movitého i nemovitého majetku ve prospěch koruny. Oddán nejvyšší zřízené moci zemské, veden vrozenou láskou k spravedlivosti, bude dbát na přísné zachovávání veřejného pořádku, na potlačování nešvarů, jenže ne všech najednou (každé nápravné nebo potlačovací opatření má být řešením prozatímním, které pak splyne s konečným řešením), na dodržování litery zákona (obecného, sněmovního, dlužnického) proti všem, kdo se záludně odvolávají z rozsudku nebo porušují nařízení a předpisy, všem, kdo (drobnou krádeží chvojí) křísí k životu zastaralé a prošlé právo sbírat klest, proti křiklounským hlasatelům mezinárodního pronásledování, proti rozdmychavačům mezinárodní nevraživosti, proti všem chámským rušitelům domáckého stolního veselí, proti všem urputným zhoubcům domáckého manželského soužití.

_Dokažte, že od útlého mládí miloval spravedlivost._

Už r. 1880 na střední škole prozradil mladému pánu Percymu Apjohnovi, že nevěří v nauku irské (protestantské) církve (do níž se jeho otec Rudolf Virág, později Rudolph Bloom, z izraelské víry a obce r. 1865 dal obrátit Společností pro šíření křesťanství mezi židy), které se později v době kolem sňatku a vzhledem k němu r. 1888 zřekl ve prospěch římského katolictví. R. 1882 před Danielem Magranem a Francisem Wadem, s nimiž udržoval jinošské přátelství (přervané, když první z nich předčasně emigroval), za nočních potulek obhajoval teorii koloniální (tj. kanadské) expanze a evoluční teorie Charlese Darwina, jak je vyložil v _Původu člověka_ a _Vzniku druhů._ R. 1885 se veřejně prohlásil za stoupence kolektivního a národního hospodářského programu, jak jej hlásali James Fintan Lalor, John Fisher Murray, John Mitchel, J. F. X. O’Brien a jiní, zemědělské politiky Michaela Davitta, ústavní agitace Charlese Stewarta Parnella (poslance za město Cork), mírového, donucovacího a nápravného programu Williama Ewarta Gladstona (poslance za Midlothian, Severní Anglie) a na důkaz svých politických názorů se (2. února 1888) vyšplhal a pevně usadil v rozsochách stromu na Northumberland Road a odtamtud se díval na demonstrační pochodňový průvod 20 000 osob, rozdělených do 120 cechů a s 2000 pochodněmi, doprovázejících markýze z Riponu a Johna Morleyho.

_Kolik a jak hodlal za toto venkovské sídlo zaplatit?_

Podle prospektu Svépomocného subvencovaného stavebního družstva pro přičinlivé integrované zrovnoprávněné cizince (zapsané společenstvo z r. 1874) nejvyšší roční částku 60 liber čili 1/6 zaručeného výnosu bezpečných cenných papírů neboli 5% jednoduchý úrok z jistiny 1 200 liber (kupní cena splatná za 20 let), z čehož 1/3 se splatí při nabytí a zbytek pohledávky v podobě roční činže, totiž 800 liber plus 2 1/2% úrok z ní, splatných čtvrtletně v stejných ročních splátkách až do umoření půjčky, poskytnuté na koupi v průběhu 20 let, které se páčí na roční činži 64 liber, včetně pronájmu, přičemž vlastnická listina zůstane v majetku věřitele nebo věřitelů s pojistnou doložkou pamatující na nucený odprodej, ztrátu držby a vzájemnou náhradu po neplacení stanovených částek, jinak po vypršení lhůty stanovených 20 let přejde dům i s přístavbami v neomezené vlastnictví držitele.

_Jaké rychlé, byť nejisté prostředky k blahobytu by mu umožnily okamžitou koupi?_

Soukromý bezdrátový telegraf, který by tečkovou a čárkovou soustavou vysílal výsledek národního handicapového koňského závodu (na rovné i překážkové dráze) na 1 nebo více mil a osminek, kterou by 1:50 nějaký černý kůň vyhrál v Ascotu ve 3h 8m (greenwichského času), a do Dublinu by zpráva došla a na sázku se zužitkovala ve 2 h 59 m (dunsinského času). Nenadálý nález něčeho, co má velkou peněžitou cenu: drahokam, vzácné nenalepené i nalepené známky (sedmišilinková, slézová, nevroubkovaná, Hamburk 1866: čtyřpennyová, růžová, vroubkovaná na modrém papíře, Velká Británie 1855: jednofranková, kamenně šedá, služební, perforovaná, úhlopříčně přetištěná, Lucembursko 1878): starobylý dynastický prsten, jedinečná památka získaná z neobvyklé skrýše nebo neobvyklým způsobem: ze vzduchu (upuštěn letícím orlem), z ohně (v zuhelnatělých pozůstatcích spáleniště), z moře (zboží trosečné, vrakové, vyvržené, ničí), ze souše (v žaludku jedlého pernatce). Dálný poklad šperků, kovových mincí a ryzího zlata, věnovaný španělským zajatcem a před sto lety na složitý pětiprocentní úrok uložený u solventní bankovní společnosti v celkové hodnotě 5 000 000 (pěti miliónů liber šterlinků). Kontrakt s neobezřetným kontraktantem na dodávku 32 zásilek nějakého zboží hotově splatných při dodání, počínajíc sazbou 1/4 penny, která se bude geometrickou řadou stále zdvojnásobovat (1/4 penny, 1/2 penny, 1 penny, 2 penny, 4 penny, 8 penny, 1 šilink 4 penny, 2 šilinky 8 penny, až po 32. splátku). Podle zákona pravděpodobnosti promyšlená finta, jak rozbít bank v Monte Carlu. Rozřešení staletého problému kvadratury kruhu, vládní odměna 1 000 000 liber.

_Dá se na průmyslovém podnikání vydělat hrůza peněz?_

Zúrodnění dunamů pusté písčiny, jak se navrhuje v prospektu Agendath Netaim, Bleibtreustrasse, Berlín W. 15, vysázením pomerančových plantáží, melounových lánů a zalesněním. Zužitkování odpadového papíru, kožek stokových hlodavců, chemicky cenných lidských výmětků, vzhledem k hojné výrobě prvojmenovaného, k hojnému výskytu druhojmenovaných a k nesmírnému množství vposled jmenovaných, neboť když nepočítáme vedlejší tekutou zplodinu, normální lidský tvor průměrné životnosti i chuti jich (při smíšené živočišné a rostlinné stravě) ročně nadělá 80 liber, což třeba násobit 4, 386 035, podle sčítání z r. 1901 celkovým počtem irského obyvatelstva.

_Byly tu ještě dalekosáhlejší plány?_

Plán (jen ho hodit na papír a dát schválit přístavní komisí) na těžbu bílého uhlí (hydraulické síly), za vrcholného přílivu hydroelektrárnou získávaného z dublinského jespu nebo z poulaphouckého nebo powerscourtského vodopádu nebo z přehrad hlavních toků, docilující hospodářský výnos 500 000 kWh elektřiny. Plán zahradit v Dollymountu poloostrovní deltu North Bullu a na ostrožním prostoru, zabraném golfovými hřišti a střelnicemi, zbudovat asfaltovanou esplanádu s kasiny, s jarmarečními stánky a střelničkami, hotely, penzióny, čítárnami, společnými lázněmi pro pány i dámy. Plán na rozvážení ranního mléka psími a kozími vozíky. Plán na rozvoj turistiky v Dublině a okolí s pomocí benzínem poháněných říčních člunů, plavolících se po říční trati mezi Ostrovním mostem a Ringsendem, omnibusů, úzkokolejných lokálek a zábavních parníků pro pobřežní plavbu, 10 šilinků za osobu denně, včetně (trojjazyčného) průvodce. Plán na oživení osobní a nákladní dopravy po irských tocích, jen co se odplevelí. Plán na tramvajové spojení dobytčího trhu (Severní Circular Road a Prussia Street) s nábřežními (dolní strana Sheriff Street a East Wall), souběžné s železniční spojkou (a zároveň s tratí Great Southern & Western) mezi dobytčím trhem, uzlem Liffey a konečnou stanicí Midland Great Western Railway, North Wall č. 43 až 45, poblíž konečných stanic nebo dublinských poboček Great Central Railway, anglické Midland Railway, Steam Packet Company města Dublinu, Lancashire Yorkshire Railway Company, Dublin & Glasgow Steam Packet Company, Glasgow Dublin & Londonderry Steam Packet Company (linka Laird), British & Irish Steam Packet Company, Dublin & Morecambe Steamers, London & North Western Railway Company, hangáry Dublinského přístavního a dokového úřadu a tranzitní skladiště firmy Palgrave, Murphy a spol., rejdařů a zástupců lodních společností pro plavbu do Středomoří, Španělska, Portugalska, Francie, Belgie a Holandska a pro dopravu dobytka a další kolejovou dopravu obstarávanou Společností dublinských spojených tramvají, s. s r.o., hrazenou z pastvinářských poplatků.

_Při vytyčení jaké protaze by se zadávka takovýchto plánů stala samozřejmou a nezbytnou apodozí?_

Mít kauci ve výši požadované částky, zaručené věnovací listinou a postupním dokladem znějícím na dárcovo dožití a po dárcově bezbolestném skonu na jeho dědictví, podloženou předními finančníky (Blumem pašou, Rotschildem, Guggenheimem, Hirschem, Montefiorem, Morganem, Rockefellerem) s šesticiferným, během zdárného života nahrabaným jměním, a spojit kapitál s vhodnou příležitostí, věc je hotova.

_Kterak by se na takovém bohatství stal nakonec nezávislým?_

Nezávislým objevem zlaté žíly s nevyčerpatelným rudným ložiskem.

_Proč uvažoval o plánech tak těžko proveditelných?_

K jeho axiomům patřilo, že když před ulehnutím ke spánku takto uvažuje nebo na sebe vztahuje, co si sám o sobě vypráví, nebo zas klidně vzpomíná na to, co bylo, zmírňuje mu to únavu a napomáhá k zdravému odpočinku a načerpání životní síly.

_Čím to ospravedlňoval?_

Jako fyzik se poučil, že ze 70 let celkového lidského života nejméně 2/7, tj. 20 let, padnou na spánek. Jakožto filozof věděl, že při dovršení jakkoliv vyměřeného života se každému člověku splní jen nepatrňoučká část jeho tužeb. Jakožto fyziolog byl přesvědčen, že hlavně ve spánku se zažehnávají choroboplodné síly.

_Čeho se bál?_

Že ve spaní spáchá vraždu nebo sebevraždu tím, že se mu zakalí světlo rozumu, nezměřitelné kategorické inteligence umístěné v mozkových závitech.

_Jaké bývaly jeho závěrečné úvahy?_

O nějaké svého druhu jedinečné reklamě, před kterou se chodec s úžasem zastaví, plakátové novince, zbavené vší přebujelosti, omezené na nejjednodušší a nejúčinnější pojmy a trvající jen chvilku letmého zahlédnutí a odpovídající prudkému spádu současnosti.

_Co bylo v první odemčené zásuvce?_

Sešit na psaní, značky Vere Foster, majetek Milly (Millicent) Bloomové, některé stránky měl počmárány schematickými kresbami, na nichž bylo vidět kulovitou hlavu s 5 zježenými vlasy, 2 očima z profilu, trup z en face se třemi pořádnými knoflíky, 1 trojúhelná noha: 2 vybledlé fotografie anglické královny Alexandry a Maude Branscombové, herečky a módní krasavice: vánoční pohlednice s vyobrazením cizopasné byliny, s nadpisem _Micpa_ a s datem vánoce 1892, s jménem odesílatelů, p. Comerford s chotí, a s veršíčkem: _K_ _této vánoční době štěstí a zdraví přeji tobě:_ ždibec červeného, trochu rozteklého červeného pečetního vosku, koupeného v prodejně firmy Hely, s. s r.o., Dame Street č. 89, 90 a 91: škatulka se zbylými pozlacenými špičkami per „J“, koupenými v téže prodejně téže firmy: staré přesýpací hodiny s přesýpacím pískem, který se přesýpal: zapečetěná předpověď (nikdy nerozpečetěná), napsaná Leopoldem Bloomem o tom, jaké důsledky bude mít uzákonění vládního návrhu Williama Ewarta Gladstona z r. 1886 na irskou samosprávu (nikdy neuzákoněného): slosovací vstupenka č. 2004 na dobročinný bazar sv. Kevina, cena 6 penny, 100 výher: dětské psaníčko, které bylo datováno malé pé, pondělí, a znělo: velké pé Papínku čárka velké jé Jak se máš otazník velké jé Já se mám dobře tečka nový odstavec podpis okrasným písmem velké em Milly bez tečky: brože s kamejí, majetek zesnulé Ellen Bloomové (rozené Higginsové): tři na stroji psané dopisy, adresát Jindra Kvitko, poste restante, pošta Westland Row, odesílatelka Marta Cliffordová, poste restante, pošta Dolphin’s Barn: transliterované jméno a adresa odesílatelky všech tří dopisů v obrácené abecedě boustrofedontickým tečkovaným čtyřřádkovým kryptogramem (s vynechanými samohláskami) N. IGS./WI. UU. OX/W. OKS. MH/Y. IM: výstřižek z anglického týdeníku _Moderní společnost,_ týkající se tělesných trestů v dívčích školách: růžová stužka, která r. 1899 zdobila velikonoční vajíčko: dva zčásti rozmotané prezervativy se zásobními kapsičkami, zaslané poštou, schránka 32, pošta Charing Cross, Londýn W. C.: svazeček tuctu krémových obálek a slabě linkovaného dopisního papíru s vodovým znakem, zmenšený o 3: hrst rakousko-uherských mincí: 2 kupóny Královské výhradní uherské loterie: slabě zvětšující čočka: 2 erotické fotografické pohlednice, na nichž bylo vidět: a) ústní koitus nahé seňority (pohled odzadu, horní poloha) a nahého torera (pohled zpředu, dolní poloha): b) řeholník (úplně oblečený, oči sklopeny) przní do konečníku řeholnici (polosvlečenou, oči upřeny před sebe), zaslané poštou, schránka 32, pošta Charing Cross, Londýn W. C.: vystřižený návod na zvláčnění starých kožených bot: 1 levandulová nepoužitá známka z doby panování královny Viktorie: záznam měření Leopolda Blooma, zapsaných před pravidelným používáním, během používání a dva měsíce po používání Sandow-Whitleyových pružin na sílení svalů (pro muže za 15 šilinků, pro atlety za 20 šilinků), a to hrudník 28 palců a 29 1/2 palce, biceps 9 palců a 10 palců, předloktí 8 1/2 a 9 palců, stehno 10 palců a 12 palců, lýtko 11 palců a 12 palců: jeden prospekt na Divotvůrce, největší světový prostředek proti potížím v konečníku přímo od Divotvůrce, Coventry House, South Place, Londýn E. C., zaslaný paní Bloomové se stručným průvodním psaním, které začínalo: Milostivá.

_Ocituj doslovný text, jímž prospekt dokazoval výhody tohoto divotvorného prostředku._

Při plynatosti ve spaní léčí a konejší, báječně napomáhá přírodě tím, jak rázem ulevuje větrům, přičemž přirození se neznečistí a funguje normálně, po počáteční investici 7/6 bude z vás jiný člověk a život hned bude stát za to. Divotvůrce je praktický obzvlášť pro dámy, budou příjemně překvapeny, když zjistí účinek tak lahodný jako studený doušek pramenité vody v letním parnu. Doporučte svým známým paním a pánům, vydrží vám na celý život. Zasuňte dlouhý oblý konec. Divotvůrce.

_Byla u toho písemná svědectví?_

Hojná. Od anglikánského duchovního, britského námořního důstojníka, známého autora, finančníka, nemocniční ošetřovatelky, dámy, matky pěti dětí, lajdáckého rošťáka.

_Jak zněl závěr závěrečného svědectví lajdáckého rošťáka?_

Škoda, že za jihoafrického tažení neopatřila vláda divotvůrce našim vojákům. Jak by se jim bylo ulevilo!

_Jaký předmět přidal Bloom do této sbírky předmětů?_

Na stroji psaný 4. dopis, který Jindra Kvitko (J. K, tolik co L. B.) obdržel od Marty Cliffordové (viz M. C.)

_Jaké blahé pomyšlení doprovázelo tento počin?_

Pomyšlení, že kromě zmíněného dopisu zapůsobil včera příznivě svou magnetickou tváří, postavou i dvorností na vdanou ženu (paní Josephinu Breenovou, rozenou Josie Powellovou); na ošetřovatelku slečnu Callanovou (křestní jméno nezjištěno) a dívenku Gertrudu (Gerty, rodné jméno nezjištěno).

_Jaká čáka se mu nabízela?_

Čáka v nejbližší době po nákladném hodování v soukromém pokojíku u elegantní kurtizány, tělesně vnadné, nepříliš prodejné, všestranně vzdělané, původem z lepší rodiny, uplatnit mužskou fascinační sílu.

_Co bylo v druhé zásuvce?_

Doklady: rodný list Leopolda Pauly Blooma: vybavovací pojistka ve výši 500 liber u Skotské vdovské pojišťovny na jméno Millicent (Milly) Bloomové, jakož to zúročitelná životní pojistka 430 liber, po 25 letech splatná ve výši 462 liber 10 šilinků, po 60 letech nebo úmrtí ve výši 500 liber, po 65 letech nebo úmrtí, respektive a po něm, nebo na požádání zúročitelná pojistka ve výši 299 liber 10 šilinků spolu s 133 librami 10 šilinky zaplacenými v hotovosti: kontrolní bankovní knížka vydaná Ulsterskou bankou, College Green, za pololetí končící 31. prosince 1903, na běžném účtu vykazující přebytek čistého konta ve prospěch vkladatele 18 liber 14 šilinků 6 penny (slovy osmnáct liber čtrnáct šilinků šest penny): stvrzenka na 900 liber čtyřprocentních (nominálních) kanadských státních papírů (kolku prostých): potvrzení od správy katolických hřbitovů (Glasnevin), týkající se koupě hrobní parcely: výstřižek z místních novin o jednostranné změně jména.

_Ocituj doslovný text této lokálky._

Já, Rudolph Virág, bydlištěm v Clanbrassil Street č. 52, Dublin, dříve Szombathely v Uherském království, dávám tímto na vědomost, že jsem přijal jméno Rudolph Bloom a pod ním chci být nadále kdykoliv a kdekoliv veden.

_Jaké jiné předměty týkající se Rudolpha Blooma (rozeného Virága) byly v 2. zásuvce?_

Rozplizlý daguerrotyp Rudolfa Virága a jeho otce Leopolda Virága, r. 1852 zhotovený v portrétním ateliéru jejich přímého, resp. vzdáleného příbuzného Stefana Virága ze Székesfehérváru (Uhry). Letitá hagada, do níž zašoupnuté konvexní brejle s rohovou obroučkou označovaly místo díkůvzdání v rituální modlitbě na Pesach (Přesnice): fotopohlednice Queen’s Hotel, Ennis, majitel Rudolph Bloom: obálka nadepsaná _Milému synu Leopoldovi._

_Jaké úryvky vět se mu při čtení těchto tří celých slov vybavily?_

Zítra to bude týden, co jsem obdržel… marně jsem, Leopolde… s tvou mátí… už to nevydržím… u ní… se mnou je konec… buď na Athosa hodný, Leopolde… milý synu… vždycky… ode mě… _das Herz… Gott… dein…_

_Jaké vzpomínky na lidského tvora, trpícího stále větší trudnomyslností, se nad těmito předměty Bloomovi vybavily?_

Stařičký vdovec, vlasy rozcuchané, leží na lůžku, obličej zakrytý, vzdychá: neduživý pes Athos: mordovník v stupňovaných dávkách gránů a kventlíků utišuje drásavou neuralgii: posmrtná tvář sedmdesátníka, sebevražda jedem.

_Nad čím pocítil Bloom osten výčitky?_

Že z mladické podrážděnosti měl některé náboženské články a obyčeje v neúctě.

_Tak třeba?_

Zákaz nepožívat při jednom jídle maso a mléko, týdenní schůzky skřípavě odtažitých, přehorlivě zemitých, kupčických bývalých souvěrců a krajanů: obřezání nemluvňat mužského pohlaví: nadpřirozený ráz židovského písma: nevyslovitelnost tetragramatu: posvátnost sabatu.

_Jak se mu nyní jevily tyto články a obyčeje?_

O nic rozumovější, než se mu jevily tehdy, o nic rozumovější, než se mu nyní jevily jiné články a obyčeje.

_Jaké měl první vzpomínky na Rudolpha Blooma (zesnulého)?_

Rudolph Bloom (zesnulý) v zpětném pořadí vyprávěl svému synu Leopoldu Bloomovi (šestiletému) o tom, kde všude putoval a byl usazen, v Dublině, v Londýně, ve Florencii, v Miláně, ve Vídni, v Budapešti, v Szombathely, hlasitě si liboval (jeho děd viděl rakouskou císařovnu, uherskou královnu Marii Terezii), dával obchodní rady (že držel groš, dočkal se zlatého). Leopold Bloom (šestiletý) sledoval tato vyprávění neustálým nahlížením do zeměpisných map Evropy (politických) a nadhazoval, kde by se v jednotlivých zmíněných metropolích daly zřídit pobočné závody.

_Jestlipak u vypravěče i posluchače čas stejnou měrou, byť jinak, zahladil vzpomínku na toto putování?_

U vypravěče přibýváním let a užíváním jedovatého narkotika: u posluchače přibýváním let a rozptylováním na zkušenosti prožité jinými.

_Jaké osobité zvláštnosti byly průvodními jevy vypravěčovy zapomnětlivosti?_

Někdy se dával do jídla a nesmekl předem klobouk. Někdy hltal angrešt s mlékem z nahnutého talířku. Někdy si zas zbytky jídla stíral ze rtů natrženou obálkou nebo jiným kouskem papíru, který měl po ruce.

_Které dva stařecké fenomény se častěji vyskytovaly?_

Krátkozraké počítání peněz prsty, říhavost po nasycení.

_Který předmět ho nad těmito vzpomínkami poněkud utěšoval?_

Vybavovací pojistka, kontrolní bankovní knížka, potvrzení, že je majitelem prozatímních akcií.

_Křížovým násobením zvratů osudu, před nimiž ho tyto opory chránily, a vyloučením veškerých kladných hodnot zjednoduš Blooma na nepatrnou zápornou iracionální neskutečnou kvantitu._

V sestupném hélótském pořadí po sobě: Chudoba: chudoba podomního obchodníka s bižutérií, vymahače pochybných a nedobytných dluhů, výpomocného výběrčího chudinských a obecních dávek. Žebrota: žebrota podvodného bankrotáře, který se vyrovnává pakatýlkem 1 šilinku 4 penny za libru, nosiče reklam, kolportéra letáků, nočního tuláka, dotěrného pochlebníka, zmrzačeného námořníka, slepého výrostka, přestárlého soudního drába, kazisvěta, vyžírky, otrapy, patolízala, posmívaného potrhlíka, který v parku sedá na lavici pod odloženým děravým deštníkem. Naprostá zuboženost chovance Mužského starobince (Královská nemocnice), Kilmainham, chovance Simpsonovy nemocnice pro zchudlé, leč spořádané, trvale ochromené dnou nebo slepotou. Nadir bídy: stařičký, bezvládný, svéprávnosti zbavený, státem vydržovaný skomírající pomatený chuďas.

_S jakými průvodními příkořími?_

Bezcitná lhostejnost ženských dříve přívětivých, přezíravost svalnatých mužských, zavděkbrání krajícem chleba, líčená nepovědomost letmých známých, štěkot parchantských neregistrovaných potulných psů, dětské ostřelování shnilou zeleninou, která stojí za málo nebo za nic nebo méně než za nic.

_Čím se dalo takovému postavení předejít?_

Skonem (změnou stavu), odchodem (změnou místa).

_Čím raději?_

Tím druhým, cestou nejmenšího odporu.

_Jaké zřetele to nedělaly zcela nežádoucí?_

Ustavičné soužití bránící navzájem snášet tělesné neduhy. Stále víc uplatňovaný sklon k samostatným nákupům. Potřeba netrvalým pohybem mařit trvalost samovazby.

_Jaké zřetele to nedělaly zcela iracionální?_

Dotyční partneři se kdysi spojili, čímž se rozmnožili a vzrostli, a učinivše to, zplodivše potomstvo a do dospělosti je vypiplavše, teď rozdvojeni by se museli znovu spojit, aby se rozmnožili a vzrostli, což je nesmysl, a znovuspojením vytvořili dvojici spojujících se partnerů, což je nemožné.

_Jaké zřetele to dělaly žádoucí?_

Vábnost některých míst v Irsku i v cizině, šrafováním i číslicemi znázorněných na polychromovaných generálkách i speciálkách.

_V Irsku?_

Útesy moherské, větrné pustiny connemarské, jezero Neagh s potopeným zkamenělým městem. Obří hráz, tvrz camdenská a tvrz carlisleská, Zlatý úval tipperarský, Aranské ostrovy, pastviny královského Meathu, Brigidin jilm v Kildaru, Queen’s-islandské doky v Belfastu, Lososí skok, killarneyská plesa.

_V cizině?_

Cejlon (kde jsou kořenité zahrady, dodávající čaj Thomasu Kernanovi, obchodnímu zástupci firmy Pullbrook, Robertson a spol., Londýn E. C., Mincing Lane, Dublin, Dame Street), svaté město Jeruzalém (vytoužený cíl, kde je mešita Omarova a Damašská brána), úžina Gibraltarská (jedinečné rodiště Marion Tweedyové), Parthenon (kde stojí sochy, nahá řecká božstva), wallstreetská finanční burza (vládkyně světového peněžnictví), Plaza de Toros v La Linea, Španělsko (kde skolil býka O’Hara z cameronského pluku skotských myslivců), Niagara (kterou žádný lidský tvor bez úhony neproplul), kraj Eskymáků (mýdložroutů), zakázaná země Tibetská (odtud se žádný cestovatel nevrací). Neapolský záliv (vidět ho a umřít), Mrtvé moře.

_Pod jakým vůdcovstvím a podle jakých znamení?_

Na moři, severně, v noci podle Polárky, ležící v průsečíku přímky od beta a alfa ve Velké Medvědici, prodloužené a zvnějška dělené u omega a přepony pravoúhlého trojúhelníku, vzniklého prodlouženou přímkou alfa omega a přímkou alfa delta Velké medvědice. Na souši, jižně, dvojkulový měsíc, v neúplných rozličných fázích lunace zadním rozparkem čouhající z nedopjaté sukně macaté couravé trajdy, sloupu oblačného přes den.

_Jakou vyhláškou by se dala na vědomí nezvěstnost odešlého?_

Odměna 5 liber, ztracen, ukraden nebo ze svého bydliště, Eccles Street č. 7, zatoulán nezvěstný čtyřicátník, slyšící na jméno Bloom, Leopold (Poldy), výška 5 stop 9 1/2 palce, zavalitý, olivové pleti, zatím snad ovousatělý, posledně měl na sobě černý oblek. Shora uvedená částka bude vyplacena za zprávu, která povede k jeho nálezu.

_Jaké obecné dvojslovné slovce mu bude náležet jakožto jsoucnosti i nicotnosti?_

Každý je nosí a žádný je nezná. Kdekdo a Nikdo.

_Jaký mu bude náležet hold?_

Úcta a dary cizinců, přátel Kdekoho. Nesmrtelná nymfa, krása, nevěsta Nikoho.

_To se odešlý už nikdy nikde nikterak neobjeví?_

Samopuzen stále bude putovat po nejzazší mez kometového okruhu, za stálice a proměnlivá slunce, i jen dalekohledem dozírné planety, za hvězdné tuláky a poběhlíky z kraje do kraje bude procházet, mezi národy, vprostřed událostí. Zčistajasna někde zaslechne a sluncem puzen nijak zdráhavě uposlechne povelu k návratu. Odtud ze souhvězdí Severní Koruny zmizna znovuzrozen se znovu objeví nad deltou v souhvězdí Kassiopeie a po nespočetných eonech putování se jako všem odcizený mstitel, trestač přestupníků, chmurný křižák, procitlý spáč navrátí s peněžními prostředky (řekněme) převyšujícími Rothschilda nebo stříbrného krále.

_Co by takový návrat udělalo iracionální?_

Chatrná rovnice mezi exodem a návratem skrze zvratný prostor a mezi exodem a návratem skrze nezvratný čas.

_Jaká souhra sil, navazující malátnost, dělala odchod nežádoucí?_

Pozdní hodina, která dělá člověka loudavým: noční šero, které ho dělá neviditelným: nejistota na ulicích, která je dělá nebezpečnými: potřeba odpočinku, která zrazuje od pohybu: blízkost obsazené postele, která zrazuje od pátrání: tušení tepla (lidského) mírněného chladem (povlaku), které zrazuje od touhy a dělá ji toužebnou: soška Narcisa, zvuk bez ozvěny, toužená touha.

_Jakou výhodu měla obsazená postel proti neobsazené?_

Zrušení noční samoty, lidské (zrale ženské) ohřívání, o moc lepší než nelidské (horká láhev), podráždění lidským dotykem, úspora na domácím žehlení, když se kalhoty pečlivě srovnají a po délce uloží mezi pérovou matraci (pruhovanou) a vlněnou matraci (kostkovanou).

_Jaké dřívější posloupné příčiny nastřádané únavy, ještě před vstáváním postřehnuté, si Bloom ještě před vstáváním v duchu zrekapituloval?_

Příprava snídaně (oběť zápalná): hourání v útrobách a záměrné vyprázdnění (svatostánek): koupel (Janův obřad): pohřeb (Samuelův obřad): inzerát Alexandra Clavise (urím a tumím)[^323]: lehká přesnídávka (Melchisedechův obřad): návštěva v muzeu a v Národní knihovně (místo svaté): shánění knihy po Bedford Row, Kupeckém podloubí, Wellingtonově nábřeží (Simchat tóra)[^324]: hudba v hotelu Ormond (Šír haššírím)[^325]: hádka s neurvalým troglodytem u Bernarda Kiernana (celopal): prázdný časový úsek s jízdou v kočáře, návštěvou v domě smutku, loučením (na poušti): erotika vzbuzená exhibicionistkou (Onanův obřad): vleklý porod paní Miny Purefoyové (oběť pozdvižení): návštěva vykřičeného domu paní Belly Cohenové, dolní strana Tyrone Street č. 82, z toho vzniklý kravál a přizabití v Beaver Street (Armageddon): noční procházka do drožkářské boudy a z ní dál k Buttovu mostu (smíření).

_Jakou samoděčnou záhadu postřehl Bloom, když užuž vstával, že tomu půjde na kloub, aby se snad nestalo, že tomu na kloub nepřijde?_

Původ krátkého prudkého nenadále zaslechnutého ryčného jediného řachnutí, vydaného bezcitným materiálem utažených žilek dřevěného stolu.

_Jakou samozadrhnutou záhadu postřehnout usilující Bloom, vstav, popošed a sesbírav hojnobarevné, hojnotvárné, hojné šatstvo, nepochopil?_

Kdo je M’Intosh.

_Jakou samozřejmou po 30 let s chmurnou zarytostí probádávanou záhadu Bloom, sfouknutím umělého světla přivodiv přirozenou tmu, náhle v duchu pochopil?_

Kde je Mojžíš, když zhasne svíčka.

_Jaké vady na bezvadném dni si Bloom popocházeje v duchu vyjmenoval?_

Že zatím nedostal novou zadávku inzerátu, že nedostal od Thomase Kernana (zástupce firmy Pullbrook, Robertson a spol., Dublin, Dame Street č. 5 a Londýn E. C., Mincing Lane č. 2) špetku čaje, že nezjistil, vyskytuje-li se, či nevyskytuje na zadnici řeckých bohyň řitní otvor, že nedostal vstupenku (volnou ani placenou) na představení _Ley_ paní Bandmanové Palmerové v divadle Gaiety, Jižní King Street č: 46, 47, 48, 49.

_Jaký dojem dávné tváře se stanuvšímu Bloomovi v duchu vybavil?_

Tvář jejího otce, nebožtíka majora Briana Coopera Tweedyho od Královských dublinských fyzilírů, bydliště Gibraltar a Rehoboth, Dolphin’s Barn.

_Jaké návratné dojmy téže tváře byly hypoteticky možné?_

Jak z konečné stanice Great Northern Railway, Amiens Street, s ustavičným stejnoměrným zrychlováním se vzdaluje po rovnoběžkách při prodloužení se stýkajících v nekonečnu: jak se po rovnoběžkách z nekonečna zpátky prodloužených s ustavičným stejnoměrným zpomalováním na konečnou stanici Great Northern Railway, Amiens Street, zase vrací.

_Jaké rozmanité součástky intimní ženské toalety zahlédl?_

Nové pachu prosté polohedvábné dámské punčochy, nové fialové podvazky, dámské mušelínové kalhoty většího čísla a vydatného střihu, čpící panaxem, jasmínem a tureckými cigaretami, s dlouhým lesklým ocelovým spínacím špendlíkem, zapjatým nakřivo, batistový živůtek lemovaný úzkou krajkou, plisovanou spodničku z modrého hedvábného moaré, to všechno halabala rozházené po čtverhranném, čtyřnásob ztuženém kufru, na rozích okovaném a polepeném pestrými nálepkami a vpředu označeném bílými písmenami B. C. T. (Brian Cooper Tweedy).

_Jaké neintimní věci zahlédl?_

Komodu s polámanou nohou, úplně zakrytou čtvercovým kretónovým přehozem jablečného vzoru, a na něm dámský slaměný klobouk. Oranžově meandrovanou toaletní garnituru, zakoupenou u Henryho Price, výroba košíků, galanterního, porcelánového a železářského zboží, Moore Street č. 21, 22, 23, halabala rozestavenou na stojánku i na zemi a pozůstávající z umývadla, nádoby na mýdlo a misky na kartáček (pospolu na stojánku), džbánku a noční vázy (odděleně na zemi).

_Bloomovy počiny?_

Kousky prádla uložil na křeslo, sám si zbylé kousky prádla svlékl, zpod spodní podušky v hlavách postele vytáhl složenou dlouhou bílou noční košili, příslušnými otvory v noční košili prostrčil hlavu a paže, z hlav postele do nohou přendal polštář, příslušně upravil prostěradlo a vstoupil do postele.

_Jak?_

Ostražitě, jako vstupoval napořád do příbytku (vlastního i nevlastního): šetrně, hadovité spirály pérové matrace byly staré, mosazné plíšky a plazovité přívěsky uvolněné a pod tíhou i náporem se hned roztřásly: rozvážně, jako by vstupoval do doupěte nebo do pasti rozkoší nebo zmijí: zlehka, aby nevyrušoval: pokorně, do postele početí i porodu, manželství dokonaného i manželství porušeného, spánku i smrti.

_S čím se setkaly jeho končetiny, když je ponenáhlu natáhl?_

S čistým povlečením, s dalšími pachy, s přítomným lidským tělem, ženským, jejím, s otiskem lidské postavy mužské, ne jeho, s drobty chleba, se ždibci převařené konzervy, ty smetl.

_Kdyby se usmál, proč by se usmál?_

Při pomyšlení, že každý vstupující si představuje, že vstupuje první, a zatím je vždycky posledním členem předešlé řady, a i když je prvním členem další, každý si představuje, že je první a poslední, sám a jediný, a zatím v řadě začaté v nekonečnu a do nekonečna opakované není ani první, ani poslední, ani sám, ani jediný.

_Jaké předešlé řady?_

Jestli byl prvním členem řady řekněme Mulvey, další byli Penrose, Bartell d’Arcy, profesor Goodwin, Julius Mastiansky, John Henry Menton, otec Bernard Corrigan, nějaký statkář na koňské výstavě Královské dublinské společnosti, Červ O’Reilly, Matthew Dillon, Valentine Blake Dillon (dublinský purkmistr), Christopher Calliman Lenehan, nějaký italský kolovrátkář, neznámý pán v divadle Gaiety, Benjamin Dollard, Šimon Dedalus, Andrew (Chcáč) Burke, Joseph Cuffe, Rozšafa Hely, radní John Hooper, dr. Francis Brady, otec Sebastian z hory Argus, cídič bot u hlavní pošty, H. E. (Bivoj) Boylan a tak dál jeden po druhém až k členu nikterak poslednímu.

_Jaké myšlenky ho napadaly o posledním členu této řady a nejposlednějšímu hostu v posteli?_

Myšlenky o jeho bujarosti (tahoun), o jeho hromotluctví (čahoun), o jeho kšeftařství (krkoun), o jeho chytlavosti (drzoun).

_Proč kromě bujarosti, hromotluctví a kšeftařství bila pozorovateli do očí chytlavost?_

Protože u předešlých členů této řady stále častěji pozoroval stejnou žádostivost, jak na ně zápalně přeskakuje, nejprve s úlekem, potom s pochopením, nakonec s nyvostí a se střídavými příznaky oboupohlavního porozumění a dorozumění.

_Jakými protichůdnými city byly dotčeny jeho další myšlenky?_

Závistí, žárlivostí, odříkavostí, vyrovnaností.

_Závistí?_

Nad mužským organismem tělesně i duševně zvlášť uzpůsobeným pro horní ležmou polohu rázného lidského pojímání a pro rázné prohánění pístu válcem, potřebné k plnému ukojení trvalé, byť ne prudké žádostivosti, trvající v tělesném i duševním ženském organismu, trpném, byť ne tupém.

_Žárlivostí?_

Protože přirozenost ve volném stavu tuhá a prchavá je střídavé agens a reagens přitažlivosti. Protože dění mezi agentem a reagentem se každou chvíli mění v obráceném poměru nabývání a ubývání, neustálého obvodového rozpínání a paprsčitého smršťování. Protože vědomé hloubání nad kolísáním přitažlivosti podle potřeby navozuje kolísání libosti.

_Odříkavostí?_

Dík a) známosti započaté v září 1903 v závodě George Mesiase, krejčího a oděvníka, Edenské nábřeží č. 5, b) pohostinství poskytovaného a požívaného in natura, vzájemně opláceného a zavděkbraného in persona, c) poměrnému mládí strhovanému ctižádostí i velkomyslností, kolegiální nezištností i milostnou sobeckostí, d) mimorasové přitažlivosti, vnitrorasové tlumivosti, nadrasové výsadovosti, e) nadcházejícímu hudebnímu turné po venkově, běžné výdaje ze společné kapsy, čistý zisk se rozdělí.

_Vyrovnaností?_

Přirozenou jako kdejaký přirozený počin přirozenosti vyjadřované nebo chápané, konaný ve vrozené přirozenosti přirozenými tvory podle jeho, její nebo jejich vrozené přirozenosti, podobné v nepodobnosti. Ne tak zhoubnou jako kataklyzmatický zánik planety po srážce s tmavým sluncem. Ne tak trestuhodnou jako krádež, zákeřná loupež, týrání dětí a zvířat, podvodné lákání peněz, padělání podpisu, zpronevěra, zašantročení veřejných prostředků, zneužití veřejné důvěry, simulování choroby, zmrzačení, svedení nezletilých, nactiutrhání, vyděračství, urážka soudu, žhářství, vlastizrada, úkladný zločin, vzpoura na širém moři, pych, vloupání, útěk z vězení, zvrhlictví, zběhnutí v poli od praporu, křivopřísežnictví, pytláctví, lichva, vyzvědačství, vydávání se za někoho jiného, znásilnění, zabití, svévolná a promyšlená vražda. Nikterak abnormálnější než jiné změněné způsoby přizpůsobení změněným životním podmínkám, zjednávající vzájemnou rovnováhu tělesného organismu a průvodních okolností, potravin, nápojů, návyků, zlozvyků, vážné choroby. Více než nevyhnutelnou, nezbytnou.

_Proč spíše odříkavostí než žárlivostí, ne tolik závistí jako vyrovnaností?_

Od pohany (manželství) k pohaně (cizoložství) je to samá pohana (obcování), leč manželský násilník manželky znásilněné cizoložným násilníkem cizoložně znásilněné nebyl pohaněn.

_A odplata, ačli vůbec nějaká?_

Vražda, vůbec ne, protože dvojí zlo nezpůsobí jedno dobro. Zbrojný souboj, ne. Rozvod, hned ne. Dopadení při činu rafinovaným mechanismem (automatická postel) nebo individuální výpovědí (skrytý očitý svědek), zatím ne. Žaloba na odškodněnou mocí práva nebo sehrané ublížení na těle doložené zraněním (které si sám způsobí), nelze vyloučit. Ačli vůbec, tak pozitivním zamhouřením očí, vyvoláním řevnivosti (hmotné: výnosný konkurenční reklamní podnik, mravní: zdárný konkurenční milostný podnikatel), zlehčením, odcizením, ponížením, odloučením, které by chránilo odloučené od sebe a odlučitele od obou.

_Jakými úvahami si on, odpůrce prázdné nejistoty, své city ospravedlňoval?_

Předzřízenou průtržností panenské blány, domnělou nedotknutelností věci samé o sobě, nesrovnalostí a neúměrností samoprůtažného napětí věci, když se má provést, a samozkratnou úlevou, když se provede: klamně dovozovanou křehkostí ženské a chlapskostí mužského: proměnami mravních zákoníků: přirozeným mluvnickým přechodem s inverzí nikterak neměnící smysl věty v aoristu preterita (mluvnicky analyzováno mužský podmět, jednoslabičné onomatopoické přechodné sloveso s přímým ženským předmětem) z rodu činného do souvztažné věty aoristu preterita (mluvnicky analyzováno ženský podmět, pomocné sloveso a kvazi jednoslabičné onomatopoické příčestí minulé trpné s doplňkovým mužským činitelem) v rodu trpném: trvanlivým produktem semenitelů plozením: trvalou produkcí semene tokem šťáv: jalovostí velebené ctnosti: tupostí nevědomé hmoty: lhostejností hvězd.

_Do jaké závěrečné radosti tyto protichůdné city a úvahy, převedené do nejprostší podoby, vyplynuly?_

Do radosti nad tím, že na východní i západní zemské polokouli, ve všech obyvatelných zemích a ostrovech probádaných i neprobádaných (v zemi půlnočního slunce, na ostrovech blažených, na řeckých ostrovech, v zaslíbené zemi) všude se vyskytují masité zadní ženské polokoule, oplývající mlékem a strdím a teplem vyměšované krve i semene, připomínající odvěké rody objemných oblin, nepodléhající rozmarům nálady ani zvratům vyjádření, vyjadřující němou neměnnou zralou živočišnost.

_Patrné známky předradosti?_

Prostřední ztopoření: šetrné přilnutí: pozvolné pozdvižení: zkusmé odhalení: mlčenlivé zahledění.

_A potom?_

Zlíbal buclaté kypré žlutavé kyprovlahé melouny, na obou buclatých melounových polokoulích v jejich kypré žlutavé rýze temným táhlým kyprovlahým celováním.

_Patrné známky poradosti?_

Mlčenlivé zahledění: zkusmé zahalení: šetrné odsunutí: bezprostřední ztopoření.

_Co nastalo po tomto počinu?_

Ospalé vzývání, ne tak ospalé poznání, počínající podráždění, katechetické zpytování.

_S jakými obměnami odpovídal vypravěč na toto zpytování?_

Se zápornými: nezmínil se o tajném dopisování Marty Cliffordové s Jindrou Kvitkem, o veřejné hádce v koncesovaném lokále Bernarda Kiernana a spol. s r.o., Little Britain Street č. 8, 9 a 10, a poblíž něho, o odreagovaném erotickém podráždění vyvolaném exhibicionismem Gertrudy (Gerty), příjmení nezjištěno. S kladnými: zmínil se o vystoupení paní Bandmanové Palmerové v _Lee_ v divadle Gaiety, South King Street č. 46, 47, 48, 49, o pozvání na večeři do Wynnova (Murphyova) hotelu, dolní Abbey Street č. 35, 36 a 37, o anonymní knížce lechtivě pornografického rázu _Pamlsky hříchu,_ napsané pánem z lepších kruhů, o přechodném zhmoždění, způsobeném špatně vypočítaným pohybem při povečerní gymnastice, jehož obětí (zatím už zcela zotavenou) se stal profesor a spisovatel Štěpán Dedalus, nejstarší žijící syn Šimona Dedala, bez určitého zaměstnání, o vzduchoplaveckém kousku, který on (vypravěč) před svědkem, zmíněným profesorem a spisovatelem, vykonal s ráznou pohotovostí a gymnastickou pružností.

_Bylo vyprávění jinak nezměněno?_

Naprosto.

_Která událost nebo osoba bila ve vyprávění nejvíc do očí?_

Štěpán Dedalus, profesor a spisovatel.

_Jaké meze činnosti i útlumy manželských práv, týkající se jich obou, vnímala posluchačka i vypravěč při tomto přerývaném, stále skoupějším vyprávění?_

Posluchačka omezení plodnosti, sňatek totiž slavili 1 kalendářní měsíc po 18. výročí jejího narození (8. září 1870), tj. 8. října, a manželství dokonali téhož dne, načež se jim 15. června 1889 narodilo dítko ženského pohlaví, když už předtím manželství dokonali 10. září téhož roku, a k poslednímu dokonalému manželskému obcování s výronem semene do stydkého ženského ústrojí došlo 5 týdnů předtím, tj. 27. listopadu 1893, než se jim 29. prosince narodilo druhé dítko (a jediné mužského pohlaví), zesnulé 9. ledna 1894 ve věku 11 dní, takže zbývalo období 10 let, 5 měsíců a 18 dní, kdy spolu obcovali nedokonale bez výronu semene do stydkého ženského ústrojí. Vypravěč zas omezení činnosti duševní i tělesné, duševně totiž on a posluchačka spolu neobcovali od dokonané, měsíčkovým krvácením zvěstované puberty ženského dítka vypravěče a posluchačky, 15. září 1903, zbývalo tedy období 9 měsíců a jednoho dne, v němž následkem předzjednaného pochopení v nepochopení mezi oběma ženami (posluchačkou a dítkem), které své dokonání měly za sebou, dokonalá tělesná volnost byla obmezena.

_Jak?_

Všelijakým opětovaným ženským zpytováním zamýšleným i prováděným stran mužského namíření kam, místa kde, času kdy, trvání až do, účelu za nímž, kdyby se snad na chvíli vzdálily.

_Co se viditelně míhalo nad neviditelnými myšlenkami vypravěče a posluchačky?_

Stropní odraz lampy a stínítka, neustálá řada soustředných kruhů střídavě odstupňovaného světla a stínu.

_V jakém směru leželi posluchačka a vypravěč?_

Posluchačka JV k V; vypravěč SZ k Z: na 53. rovnoběžce severní šířky a na 6. poledníku západní délky: v úhlu 45° k zemskému rovníku.

_V jakém stavu klidu nebo pohybu?_

V klidu každý sám k sobě i k sobě navzájem. V pohybu, neboť jedenkaždý a oba dva byli unášeni na západ, jeden dopředu, druhý dozadu, vlastním nepřetržitým pohybem země po proměnných drahách neproměnného prostoru.

_V jaké poloze?_

Posluchačka: spočívala zpola na boku, levém, levou ruku pod hlavou, pravou nohu napjatou zpříma a opřenou o levou nohu, v koleně ohnutou a v stejném postoji jako Gea-Tellus, nasycená, rozvalená, semenem těhotná.

Vypravěč: spočíval na boku, levém, pravou i levou nohu v kolenou ohnutou, kořen nosu zmáčknutý ukazovákem a palcem v stejném postoji, jak ho na momentce zachytil Percy Apjohn, roběcí muž uondaný, mužské robě v lůně.

_V lůně? Uondaný?_

Odpočívá. Doputoval.

_A s ním?_

Sindbád Plavec a Pinbád Savec a Činbád Čpavec a Dinbád Dravec a Džinbád Džkavec a Hinbád Hravec a Chinbád Chcavec a Rinbád Rvavec a Řinbád Řvavec a Šinbád Štvanec a Vinbád Vrabec a Zinbád Zhlavec a Žinbád Žhavec.

_Kdy?_

Jak se na šeré lože ubíral, bylo v šeru lože hranatě kulaté vejce alky Roka roko koko alko vajko Šeroložného Světlonoše.

_Kde?_

* * *

Ano vždyť se to dosud nestalo aby si do postele poručil k snídani pár vajíček co jsme bydleli _U_ _Městského erbu_ to se někdy tvářil že má bolení v krku a hrál si na pána že tím zaimponuje té rašpli Riordanové myslel si bůhvíjak je u ní zapsán a zatím nám vindru neodkázala všecko na mše za sebe a za spásu své duše taková skrblice skrblá se tak hned nenajde utratit čtyřpeník za denaturovaný líh jí bylo líto co ta toho napovídala kde ji bolí samé stařecké kvákání o politice a zemětřesení a konci světa trošku si napřed užijme nedej pámbu aby byly všecky jako ona koupací trička a vystřižené blůzky na ty měla spadeno nosit je k tomu ji přece nikdo nenutil zbožná byla asi jen proto že se po ní žádný dvakrát neohlíd jako ona doufám nebudu ještě že nechtěla abychom chodily zahalené lepší ženská to byla což o to furt jen pan Riordan sem pan Riordan tam ten byl asi rád když ji měl z krku i toho jejího psa však se mi něco naočuchával kožich a pod sukně mi šňupal zvlášť když a přece se mi na něm líbí že je na stařenky tak slušný taky na číšnice a žebráky nafoukaný není je z malých poměrů vážně skoro nikdy nestonal raděj s nimi rovnou do špitálu tam je čisto ale to abych do něho měsíc hučela hned si pak začne s ošetřovatelkou a tak dlouho tam zkejsne až ho vyrazí třeba i s jeptiškou jako na té oplzlé fotce co má ona to bude akorát taková jeptiška jako já ano vždyť jak se roznemůžou jsou hned na hromadě a fňukají bez ženské se nezvetí jen se jim červená spustí člověk by si myslel Ach jaká tragédie vypadal na umření jak vystupoval z jižní okružní při výstupu našeho sboru na Sugarloaf si vymkl kotník měla jsem tenkrát na sobě ty šaty slečna Stacková mu přinesla kytky ušmudlanější už z košíku nevyhrabala jen když se s tím svým staropanenským hlasem dostane chlapovi do ložnice namlouvala si že snad umírá z lásky k ní už nespatřím tvou líc jak se dal v posteli zarůst vypadal mužněji docela jako táta ostatně obvazovat a podávat medicínu mi leze z krku jak se při vyřezávání kuřího oka řízl do palce toho strachu z otravy krve kdybych se tak já rozstonala jestlipak by si mě jenže ženská to na sobě nedá znát a neotravuje jak oni ano že on mi zanáší jaký má apetit láska to nebude žrát by se mu moc nechtělo jak by na ni myslel jestli opravdu zapadl k nějaké bludičce co mi napovídal o hotelu je pustá lež zakrývá tím své pletichy zdržel mě Hynes a koho jsem nepotkal jak no ano potkal jsem Mentona však se na něho pamatuješ a ještě toho tentononc papuláče nedávno se ženil a on si v Poolově Myriorámě koketuje s nějakou dívenkou otočil jsem se k němu zády vykradl se ven celý schlíplý nad tím co tropí měl kdysi tolik drzosti že mi nadbíhal dobře mu tak huba jedna nevymáchaná a ty rozvařené oči jakživa jsem takového trumpetu neviděla a to si říká advokát když já se v posteli nerada dlouho hašteřím jestli to nebyla ona tak nějaká čubka kterou někde splašil nebo se s ní potají slezl kdyby ho tak znaly jako já ano vždyť předevčírem něco čmáral nějaký dopis šla jsem si do předního pokoje pro sirky že mu v novinách ukážu oznámení o Dignamově smrti jako by mi něco řeklo a on to zakryl pijákem jakože přemýšlí o svých obchodních záležitostech nejspíš to byla nějaká taková co v něm ulovila hejla všichni mužští jeho věku jsou stejní zvlášť když jim táhne čtyřicítka jako jemu a chce ho důkladně oškubat čím starší tím hloupější jako jindy mě políbil na prdelku to abych nic nepoznala je mi fuk s kterou to dělá nebo s kterou líhal dřív vědět to by ovšem neškodilo jen ať je nemám furt před nosem jako s tou cuchtou Mary co u nás sloužila na Ontario Terrace a vycpávala si umělou zadnici a tak ho rajcovala dost práce mu dá vyčpět od těch našminkovaných ženských párkrát se mi něco zazdálo jak jsem si ho zavolala blíž a našla mu na kabátě dlouhý vlas to ani nemluvím o tom kolikrát jsem vpadla do kuchyně a on že si tam zašel pro vodu 1 ženská jim nestačí chyba kazit služky a potom chtít aby o Vánocích prosím pěkně jedla s námi u stolu kdepak to se poděkuji u mě ne krást mi brambory a ústřice dva a půl šilinku za tucet a chodit si za tetou to je sprostá zlodějka prosím však jsem věděla že s tamtou peče to já hned vyslídím on kde prý mám důkaz ona sama je důkaz no ano teta je na ústřice jak divá však já jsem jí řekla co si o ní myslím posílá mě z domu aby s ní byl sám špehovat je k tomu se nesnížím podvazky co jsem v její komůrce našla ten pátek co měla volno mi dodaly co je moc to je moc bylo vidět jak zlostí celá puchne jak jsem jí dala týdenní výpověď klidně bych se bez nich obešla a rychleji si poklidila nebýt vaření a vynášení smetí ale pověděla jsem mu to po lopatě buď půjde z domu ona nebo já ani se ho netknu jak si pomyslím že se slézá s takovou sprostou drzou lhářkou a mrchou která mi do očí zapírá a po celém domě si vyzpěvuje ba i na záchodě ví že to má posichrované protože on bez toho dlouho nevydrží a někde si to odbýt musí a naposled mi vlezl na zadnici kdypak to bylo ten večer co mi Boylan silně stiskl dlaň cestou z Tolky jiná dlaň se mi do dlaně loudí já jsem mu zas takhle přimáčkla palec na hřbet ruky a tak mu stisk oplatila a zazpívala májová luna svítí milá má vzal si do hlavy že on a já tak hloupý prý není poobědvám ve městě potom si zajdu do Gaiety jenže já mu tu radost neudělám bůhví rozhodně je to jakási změna nenosit pořád a pořád jediný starý klobouk až nakonec zaplatím nějakému slušnému chlapci ať mi to udělá protože sama to udělat nemůžu padnu nějakému chlapci do oka trochu mu popletu hlavu kdybychom se tak octli sami ukázala bych mu podvazky a zahleděla se na něho až by zčervenal a tak ho svedla já vím jak je takovým chlapcům s ochmýřenými lícemi co chvíli si vytáhnou a pohoní ptáčka hra na otázky a odpovědi uděláš to a zas ono s uhlířem ano a s biskupem ano udělám však jsem mu vyprávěla vedle mě seděl nějaký Děkan nebo Biskup bylo to v sadech za synagogou pletla jsem tu vlněnou věcičku nikdy v Dublině nebyl kde co je a tak dál ten a ten pomník div mě otázkami neumořil a já jsem ho ještě ponoukala k horšímu co máte na srdci povězte kdo jste na koho myslíte povězte jak se jmenuje povězte není to snad německý císař představte si že jsem to já myslíte na něho cítíte ho dělá ze mě kurvu on to už nedokáže měl by s tím v tom věku zkrátka přestat pro ženu je to úplná zkáza a požitek nikde dělá že se jí to líbí až to jemu vyvrcholí potom si to dodělá sama až ji rty zblednou aťje jak chce máme to odbyto co se toho napovídá a ono to stojí za to jenom napoprvé potom si to už jen odflinkneš a nemyslíš na to proč žádná nesmí mužského políbit když není její kolikrát by náruživě ráda marná sláva po celém těle je jí blaze kolikrát bych chtěla aby si mě někdo když je u mě vzal ať je kdo chce a v náručí zlíbal není nad dlouhý srdce žhoucí polibek až do bezvědomí zpověď tu nemám ráda když jsem chodila k otci Corriganovi on na mě otče mákl to je toho a kde a já blázínek na průplavním náspu ale kde po těle děvenko na noze vzadu vysoko ano dost vysoko tam kde sedáš panebože to nemohl rovnou říct na zadnici a dost co na tom záleží a dělala jsi už nevím co to říkal ne otče pořád myslím na pravého otce pročpak to chce vědět když se z toho zpovídám Bohu ruku měl pěkně buclatou dlaň věčně vlhkou nebyla bych proti tomu sáhnout si na ni a on troufám taky ne podle té býčí šíje v tom chomoutu jestlipak mě ve zpovědnici poznal já jsem mu do obličeje viděla zato on mně ne toť se ví po mně se ani neotočil ani na sobě nedal nic znát ale když mu umřel otec měl oči zarudlé toť se ví pro ženu nejsou strašná věc když se rozpláče mužský a oni teprve ráda bych se dala od některého obejmout když je v ornátu a čpí z něho kadidlo jako z papeže ostatně vdané od kněze nic nehrozí on je na sebe moc opatrný potom dá JS papeži něco za pokání jestlipak byl se mnou spokojený jenom to se mi nelíbilo jak mě na odchodu v předsíni nenuceně plácl po zadnici ale já jsem se jen nenuceně zasmála copak jsem kůň nebo osel nejspíš myslel na otce jestlipak je vzhůru a myslí na mě nebo se mu o mně zdá kdopak mu dal tu květinu prý si ji koupil čpěla jakýmsi alkoholem ne viskou ne ani ležákem snad tím sladkým lepidlem co jím natírají plakáty jakousi rosolkou hned bych si srkla těch hustých zelených a žlutavých drahých likérů co v zákulisí při čekání na herečky popíjejí ty gigrlata v cylindrech jednoho jsem si prstem lízla od toho Američana s veverkou co mluvil s tátou o známkách a dělal co mohl aby neusnul jak jsme nakonec zapíjeli masovou konzervu portským mělo jemnou slanou chuť ano vždyť mi bylo nádherně a mdlo šup do postele usnula jsem jak když mě do vody hodí až mě vzbudil hrom jako když pánbůhsnámi má být konec světa vypadalo to že se na nás za trest nebe boří hned jsem se pokřižovala a odříkala zdrávas Maria docela jako to strašlivé hromobití v Gibraltaru a oni si přijdou a řeknou není Bůh co zbývá když se to kolem hrne a valí leda vzbudit dokonalou lítost tenkrát večer jsem ve whitefriarstreetské kapli zapálila na květen svíčku vida přece přinesla štěstí kdyby to taky on zaslechl jen by se ušklíbl protože nechodí do kostela na mši ani na modlení říká jakápak duše žádnou duši v sobě nemáš leda šedou hmotu vždyť on vůbec neví co to je mít duši ano když jsem rozsvítila ano vždyť ten svůj hrozitánský červený klofec vytáhl třikrát nebo čtyřikrát říkala jsem si jestli mu ta žíla či jak se tomu k šlaku říká nepraskne zato nos nějak velký nemá všechno jsem ze sebe shodila rolety stáhla celé hodiny jsem si to předtím parádila a parfémovala a česala měl to jako želízko nebo tlusté páčidlo v jednom kuse mu stálo snědl snad pár tuctů ústřic zpíval jedna radost jakživ jsem nezažila aby ho měl někdo tak mohutný aby člověka nadobro vyplnil snad snědl celého berana nač jsme stvořeny s tou velkou dírou uprostřed a on nám to tam jako Hřebec vrazí o nic jiného ti nestojí a tváří se zarputile a sveřepě oči jsem musela zamhouřit ale bílku zas nějak hrozně moc v sobě nemá když jsem mu řekla ven s ním ať mi to udělá na to jak je velký tím líp jestli jsem se pořádně neopláchla když si to tam naposled dodělal pěkný vynález pro ženy aby on užil plné rozkoše ale dát jim toho trochu okusit to by koukali co jsem vystála s Milly to by nikdo nevěřil když se jí pak zoubky prořezávaly a ten manžel Miny Purefoyové co má fousiska jak řidítka rok co rok ji s hodinovou přesností obtěžkává děckem nebo dvojčaty pořád je z ní cítit dětský zápach jedno říkají mu vrtidlo nebo tak nějak vypadá s tou čupřinou jak mouřenín to jsem janek kluk je Afričánek posledně jak jsem u nich byla váleli se celá ta horda jeden přes druhého a vřeštěli div člověk neohluchl prý je to zdravé oni si nedají pokoj až se jim nadmem jak sloni či co že bych si troufla ještě na jedno ne s ním to ne ačkoli kdyby se oženil měl by jistě pěkné silné děcko ale nevím Poldy má víc bílku ano bylo by to báječné dosud je asi rozrušený tím setkáním s Josie Powellovou a pohřbem a tím jak myslel na mě a Boylana inu ať si myslí co chce stejně mu to není nic platné však já vím že se mrouskali když jsem tam přišla tak s ní tančil a potom s ní seděl venku tehdy na večírku u Georginy Simpsonové jak se nastěhovali do nového bytu chtěl mi namluvit že to on prý jen proto aby nedělala čekanku proto jsme se taky porafali o politice sám začal ne já prý Pánbůh byl tesařem nakonec jsem se rozbrečela toť se ví žena je na všechno citlivá měla jsem potom na sebe vzteka že jsem ho nenechala při tom jen proto že za mnou pálí a taky prý byl prvním socialistou žralo mě že ho nedokážu dopálit ten galimatyáš co on všechno ví zvlášť o těle a vnitřnostech sama jsem si co máme uvnitř chtěla prostudovat v Domácím lékaři pořád jsem ho v nacpaném sále slyšela vykládat a hleděla za ním a potom jsem dělala že se k ní kvůli němu chovám chladně protože trochu žárlil a pokaždé když se mě zeptal ke komu jdu já že za Floey a on mi věnoval básně lorda Byrona a tři páry rukaviček a bylo po všem vždycky jsem si ho otočila kolem prstu jako nic to jsem dokázala ať si spánembohem na ni letí a někde se s ní schází hned jsem to poznala podle toho že nechce cibuli vím jak na to řeknu mu zahrň mi límeček u blůzky nebo na odchodu o něho zavadím závojíčkem a rukavicemi 1 pusu a hned se na všechny vykašle no dobrá uvidíme ať si za ní chodí ona bude toť se ví dělat šíleně zamilovanou to je toho zajdu si za ní zeptám se jí máš ho ráda a podívám se jí zpříma do očí ta mi bulíka na nos nepověsí zato on si třeba usmyslí že ji má rád a vyzná jí lásku zrovna tak šroubovaně jako mně však jsem se pekelně nadřela než jsem to z něho dostala bylo mi docela po chuti že tak vzdoruje a nepřijde na zavolání užuž by mě byl požádal o ruku tenkrát večer v kuchyni zrovna jsem válela těsto na bramborovou placku něco bych vám chtěl říct dál jsem ho nepustila dělala jsem že se zlobím ruce a lokty zaplácané od mouky stejně jsem se večer předtím prořekla jak jsem vyprávěla o snech nač toho má vědět víc než je mu zdrávo co se mě před ním Josie naobjímala to ovšem myslila na něho a namuckala když jsem pak řekla já jsem se umyla nahoru co nejdál hned se mě zeptala a nejdál ten sis taky umyla ženské na to furt narážejí a okatě to před ním vypichují hned na něm poznají jak poťouchle zamžourá že si jen hraje na nechápavého když ony spustí jaký je tím ho jen kazí vůbec se nedivím vždyť byl tenkrát velmi hezký hleděl se připodobnit lordu Byronovi ten se mi líbí říkala jsem třebaže na mužského je až moc krásný než jsme se zasnoubili trochu podobný mu byl potom se jí to už tolik nelíbilo tenkrát jak jsem se křečovitě rozesmála a bez přestání se hihňala jedna po druhé mi spadly jehlice a s nimi ten drdol co jsem nosila ty povídá jsi pořád dobře naložená ano vždyťji to žralo věděla co v tom vězí hodně jsem jí toho napovídala co spolu tropíme všechno ne a přece dost že se jí sliny sbíhaly nemohu za to že k nám skoro nepáchla co jsme svoji jakpak asi vypadá co je s tím svým manželem jak mu přeskočilo nějak se scvrká a schází co jsem ji naposled viděla nejspíš se s ním zrovna poštěkala protože pořád zaváděla řeč na manžele jen aby ho zepsula copak mi to povídala Ach ano jak ho to popadne leze do postele v zablácených botách to pomyšlení že bych měla ležet v posteli s nějakým individuem které mě může každou chvíli zavraždit klacek jeden inu každý blázní jinak Poldy buďsi takový či onaký jen přijde domů otře si nohy o rohožku ať prší nebo svítí a sám si je viksuje a na ulici takhle na pozdrav smekne a tamten se prochází v pantoflích a za pohlednici s ťu-ťu vymáhá 100 000 liber ty můj kvítku májový nudou by z toho člověk chcípl pitomec ani boty si nezuje to radš dvacetkrát umřu než bych si jiného vzala takovou která by to s ním vydržela jako já ovšem nenajde jestli mě máš ráda pojď se mnou spát ano však on to v hloubi srdce ví třeba taková paní Maybricková co otrávila manžela pročpak se asi zamilovala do jiného ano vyšlo to najevo hotová ničemnice sebere se a provede takovou věc toť se ví mužští dovedou být strašně protivní div člověka o rozum nepřipraví a sprostě si otvírají hubu pročpak si nás vůbec namlouvají když jsme tak špatné ano protože se bez nás neobejdou do čaje mu namíchala arzénovou mouku z mucholapky odkudpak je ten název zeptám se ho a on řekne z řečtiny budu tak chytrá jako dřív byla asi do toho druhého šíleně zamilovaná ani šibenice se nezalekla Ach bylo jí to jedno měla to v povaze nemohla jinak takoví surovci zas nejsou aby oběsili ženskou ba jo jsou

každý je docela jiný Boylan mluvil o tvaru mého chodidla hned si ho všiml ještě než mi ho představili byla jsem s Poldym v Dublinských pekárnách smála jsem se a natahovala uši komíhala jsem nohou oba jsme si dali dvakrát čaj a chleba s máslem viděla jsem ho byl tam s oběma staropanenskými sestrami jak se dívá když jsem vstala a zeptala se číšnice kde to je co na tom když to ze mě crčí a mám na sobě ty černé reformní kalhotky co mi kázal koupit půl hodiny to trvá než je člověk stáhne zatím se celá pomočím obtýden abych si kupovala něco zbrusu apartního dlouho mi to trvalo za sebou na sedátku jsem zapomněla jelenicové rukavičky už jsem se s nimi neshledala nějaká zlodějka a on prý že si mám dát inzerát do _Irské doby_ ztraceny na dámské toaletě Dublinských pekáren Dame Street nálezce nechť odevzdá paní Marion Bloomové viděla jsem jak z mých noh nespouští oči pořád se na ně díval jak jsem se při procházení lítacími dveřmi ohlédla za 2 dni jsem si tam zašla na čaj že ho snad jenže on nikde jak ho to asi vzrušovalo měla jsem je přehozeny přes sebe jak jsme byli v druhém pokoji napřed že ty střevíčky jsou na chození úzké ruku že mám pěknou patřil by na ni prsten s měsíčním kamenem nějakým pěkným akvamarínem však já ho z něho vymámím a taky zlatý náramek noha se mi tolik nelíbí ale jednou jsem ho nechala aby se s ní pokochal tu noc po tom nepovedeném Goodwinově koncertě taková zima a vítr ještě že jsme měli doma rum na punč a v krbu nevyhaslo abych prý si stáhla punčochy a leželi jsme na krbové předložce tam v Lombard Street no a jindy zas mě nutil v zablácených botkách šlapat po kdejakém kobylinci jenže on není normální jako druzí že prý co to povídal přetrumfnu Katty Lannerovou a dám jí fleka co to má znamenat zeptala jsem se už nevím co řekl zrovna šel kolem kamelot s posledním vydáním a ten úslužný kudrnáč z lucanské mlékárny už předtím jsem ho někde zahlídla a při ochutnávání másla jsem si ho všimla a tak jsem nepospíchala taky Bartell d’Arcy ze kterého si dělal jen šoufky mě začal líbat na schodech pro sboristky zrovna jsem dozpívala Gounodovo _Ave Maria_ a nač ještě čekáme ach polib mě milý na čelíčko a taky na tělíčko na ten svůj plechový hlásek si počínal dost ohnivě co se nablouznil o mých hloubkách jestli se mu dá věřit líbilo se mi jak při zpěvu špulí ústa a potom povídá je to ale hrozné dělat to zrovna tady mně se to tak hrozné nezdá jednou mu to povím zatím ne ten bude koukat bodejť a ukážu mu kde jsme to dělali tak a teď víš trhni si nohou on si myslí že bez jeho vědomí se nic nestane před zasnoubením neměl o mé mámě tušení tak lacino by mě nedostal sám byl desetkrát horší žebronil o kousínek kalhotek ten večer šli jsme po Kenilworth Square políbil mě do ouška rukavičky musela jsem si ji stáhnout na kdeco se vyptával jestli smí zvědět jak vypadá má ložnice a tak jsem mu ji nechala jako bych na ni zapomněla ať na mě myslí když si ji šoupl do kapsy do kalhotek je blázen to je jasné oči by nechal na těch necudných cyklistkách co jim sukně vlají nad pupek jak jsem tenkrát byla s Milly na slavnosti v přírodě nějaká v krémovém mušelínu tam stála proti slunci takže bylo do nejmenšího kousíčku vidět co má na sobě jindy zas šel v dešti za mnou jenže já jsem ho zahlídla dřív než on jako lišák stál na rohu Harolds Cross Road na sobě nový pršák a křiklavou šálku co mu šla k pleti a hnědý klobouk copak tam pohledával oni si chodí a dosyta užívají s kdejakou co nosí sukně zeptat se jich člověk nesmí ale sami hned vyslýchají kdepak jsi byla kampak jdeš cítila jsem jak se za mnou oči upřené do týla krade až k domu se nepouští to by zašel moc daleko pootočila jsem se a zůstala stát tak dlouho dorážel ať svolím až jsem si pomalu rukavičku stáhla přitom ho hlídala prolamované rukávy prý jsou do deště studené hledal si záminku až mi nahmatal kalhotky furt a furt kalhotky až jsem mu slíbila do kapsy u vesty kalhotky z panenky _O_ _Maria Santissima_ celý mokvavý od deště vypadal jak blázínek nádherný chrup až jsem při tom pohledu hlad dostala a žadonil ať si vyhrnu oranžovou sukýnku co mám na sobě tu plisovanou nikdo tam prý není jestli ne tak klekne do louže umíněnec jeden opravdu klekne a zničí si nový pršák těžko předvídat co jim zas vleze do hlavy jak se s ženskou octnou sami jsou do toho celí diví co když někdo půjde kolem tak jsem ji trochu vyhrnula a zvenku mu levou rukou sáhla na kalhoty jak jsem to potom dělávala Gardnerovi aby neprovedl něco horšího někde víc na veřejnosti trnula jsem zvědavostí jestli je obřezaný třásl se jak osika dělají to hrhr žádný požitek z toho není a táta zatím čekal na večeři ať prý mu řeknu že jsem zapomněla peněženku u řezníka a musela se pro ni vrátit Podvodník jeden napsal mi pak psaní a v něm všechna ta slůvka napřed takový uhlazený a teď si takhle na ženu troufne bylo to trapné když jsme se pak setkali zeptal se jestli mě urazil sklopila jsem oči k zemi on toť se ví hned poznal že neměl dost filipa na rozdíl od toho druhého potrhlíka Henryho Doyla co na šarádách pořád něco rozbíjel nebo trhal nemehlo nemám ráda a jestlipak vím co to znamená ze slušnosti jsem ovšem musela říct ne já vám nerozumím copak to není přirozené toť se ví že je psávali to na zeď v Gibraltaru u toho obrázek toho co má žena u toho to slovíčko co jsem nikde nenašla jen když to útlé děti nevidí každý den ráno mi pak psal někdy dvakrát za den jeho milování se mi tehdy líbilo uměl si ženskou získat jak mi poslal 8 velkých máků protože mám 8ého narozeniny napsala jsem mu ten večer co mě v Dolphins Barn políbil na srdce že se to ani vylíčit nedá člověku je blaze jako po ničem jiném na světě ale tak objímat jako Gardner zas neuměl v pondělí doufám přijde jak říkal zas ve čtyři nemám ráda když se to courá celý den jdeš otevřít to jdou asi se zeleninou a on to někdo je a jsi neoblečená nebo se rozlétnou dveře do špinavé neuklizené kuchyně jako tenkrát v Lombard Street jak se kvůli koncertu zastavil šedivoučký Goodwin a já byla po večeři celá červená a rozcuchaná dělala jsem dušené nedívejte se na mě pane profesore vyhrkla jsem vypadám jak hastroš ano jenže on pravý kavalír byl ohleduplnost sama nikdo doma aby tě zapřel nezbývá než vykouknout přes záclonu jako dnes ten posluha už jsem myslela že to odkládá na jindy a on zatím poslal předem portské a broskve zívala jsem celá znervóznělá že mě tahá za nos a tu jsem z toho ťukťukťuk na dveře poznala že je to on trochu se asi opozdil bylo čtvrt na čtyři když jsem zahlídla obě Dedalovic holky odcházet ze školy vůbec nevím kolik je ty hodinky co mám od něho jdou taky nějak špatně musím je dát spravit jak jsem házela penny tomu chromému námořníkovi za Anglii vlast a krásku jen jsem si hvízdala roztomilou dívenku mám rád ještě jsem si neoblíkla čistou košili ani se nenapudrovala a nic ode dneška za týden odjedem tedy do Belfastu ještě že on musí do Ennisu na 27ého mu padne výročí tátovy smrti moc příjemné by nebylo kdyby si myslel že máme v hotelu pokoje vedle sebe při vyvádění v nové posteli mu pak nemohu říct dejte pokoj vedle je on nebo nám zas nějaký kašlavý pastor zaťuká na zeď druhý den pak neuvěří že jsme nic netropili u manžela to projde a milenec ten se za nos tahat nedá říct mu potom že jsme nic netropili tak mi neuvěří dobře že tam jede jemu se ostatně vždycky něco přihodí jak jsme tehdy jeli na Mallowův koncert do Maryborough objednal pro dva horkou polévku a tu zvoní k odjezdu a on se hrne po nástupišti polévku stříká na všechny strany jak ji po lžících nabírá taková kuráž číšník běží za ním ječí jak by ho na nože bral strojvůdce celý tumpachový má nemá odjet on že nezaplatí dokud nedojí ti dva páni z třetí třídy má prý recht a taky měl ten je vám paličatý jak si něco vezme do hlavy ještě že otevřel dvířka nožem málem nás zavezli do Corku asi se mu chtěli pomstít Ach já se v kupé nebo v kočáře ráda natřásám na pěkných měkkých polštářích jestlipak mi vezme 1. třídu třeba si to bude chtít udělat ve vlaku a podmázne průvodčího Ach jinak to nejde zas po nás budou zevlovat nějací pitomci očima že se hloupější nenajdou byla to vzácná výjimka ten prostý dělník co nás tenkrát nechal v kupé samy jak jsme jeli na Howth kdopak to byl ráda bych věděla nějaký ten tunel musíš potom koukat z okna ještě hezčí je to nazpátek kdybych se tak nevrátila povídali by si že jsem s ním utekla je to ten co pomáhá na jeviště kdypak jsem to naposled zpívala na koncertě už je to rok a kde no v ústavu sv. Terezy v Clarendon Street slečinkám teď jim zpívá Kathleen Kearneyová a jí podobné protože já jsem měla tátu v armádě a zpívám lajdáckého rošťáka a nosím brož na počest lorda Robertse a mám mapku celého tažení a Poldy není jaksepatří Ir on to tenkrát zaonačil to by bylo aby to zas nedokázal jako když mi vymohl part v Stabat Mater kdekomu na potkání vykládal že zhudebňuje Veď ty mě vlídné světlo sama jsem ho navedla až přišli jezuiti na to že je zednář a to Veď ty mě co brnká na klavír že opsal z jedné staré opery a v poslední době se schází s těmi sinnfejňáky či jak si říkají a jako obyčejně trousí třesky plesky ten človíček bez krku co mi ho ukázal je prý moc chytrý člověk budoucnosti nějaký Griffith no ani na to nevypadá víc se nedá říct ale nejspíš se s ním znal byl bojkot o politice nechci ani slyšet co byla válka Pretoria a Ladysmith a Bloemfontein kde na úplavici Gardner por. Stanley G od 8. prap. 2. východolancash. pl. v polní uniformě to byl fešák proti mně zrovna o tolik větší jak má být jistě si vedl statečně prý jsem rozkošná řekl mi ten večer jak jsme se u průplavní propusti líbali na rozloučenou ty má irská krasavice zesinal samým rozrušením nad tím že odchází ani postavit se pořádně nemohl aby nás ze silnice neviděli žhnula jsem jako nikdy taky mohli hned na počátku uzavřít mír nebo se měl strejda Paul spolu s ostatními Kruegery sebrat a porvat se sami mezi sebou nemuseli to protahovat na léta a nějakého fešáka odpravovat na úplavici být poctivě zastřelen hned by to bylo jinačí ráda se dívám na plukovní defilírku španělskou kavalérii jsem poprvé viděla v La Roque bylo to rozkošné z Algecirasu jsme potom hleděli přes záliv na světla ve skále jako svatojánské mušky nebo jak na těch 15 jitrech naoko svádějí bitvu Černí strážci v sukýnkách jak v rytmu mašírují před husary desátého pluku prince Waleského nebo hulány Ach huláni jsou báječní nebo zas před dublinskými co zvítězili u Tugely jeho táta si nasekal prachy prodejem koní pro kavalérii inu mohl by mi v Belfastu něco hezkého koupit za to co já jsem mu dala prádlo tam mají roztomilé nebo třeba rozkošné kimono musím koupit naftalínové kuličky jak jsem mívala a nechat je v prádelníku bude to požitek chodit s ním po novém městě a všelico nakupovat prsten radš nechám doma co se ho pak nakroutím než ho stáhnu přes kloub ještě by to vytroubili v novinách nebo to na mě píchli policii ale oni si spíš řeknou že jsme svoji ať se dají vycpat houby si z toho dělám peněz má jak želez a ženit se mu nechce proč mu od nich nepomoct jen kdybych věděla že se mu líbím byla jsem ovšem trochu utahaná jak jsem se při pudrování koukla do zrcátka jenže v zrcátku člověk dobře nevidí jak vypadá však se mě něco těmi velikánskými kyčlemi nahmoždil ta tíha ta chlupatá prsa pořád aby člověk kvůli nim v tom vedru líhal naznak kdyby mi to tam radš strkal zezadu jak to paní Mastianské sama mi to říkala dělá ten její po způsobu psů a ona přitom vyplazuje jazyk co nejdál takový klidný a mírný když drnká na citeru kdo by to do těch chlapů řekl co všechno se jim v hlavě vylíhne pěkný materiál ten modrý oblek co měl na sobě a apartní kravata a ponožky s blankytným vzorkem pracháč jistě bude to se pozná už na střihu šatů a těch cibulích za chvíli jen co si odskočil pro zvláštní vydání řádil jak pominutý roztrhal lístky a klel jak bivoj dvacet liber prý prošustroval kvůli tomu outsiderovi co vyhrál a půlku zas vsadil na mé konto podle Lenehanova tipu sprostě nadával na toho obejdu co si na mě dovoloval po glencreeském banketu jak jsme se tak dlouho kodrcali po kanafasové hoře prasáckýma očima mě hltal purkmistr Van Dillon ten nevychovanec všimla jsem si ho při dezertu jak jsem v zubech louskala ořechy nejradš bych byla to kuře obrala v prstech jak bylo šťavnaté a vypečené a křehounké ale vyjídat talíř se mi nechtělo vidličky a nože na rybu byly z cejchovaného stříbra škoda že je nemám jak jsem si s nimi hrála pár jsem jich klidně mohla strčit do rukávníku počítat v restauraci s každým krejcarem za porcičku kterou člověk slupne i za mizerný šálek čaje aby byl člověk vděčný a přijímal ho jako nějakou milost svět je holt rozdělený jestli to tak půjde dál potřebovala bych aspoň dvě pořádné košile jaké kalhotky má rád nevím asi žádné sám to říkal ano stejně je polovina gibraltarských děvčat nenosila chodila jak je Pánbůh stvořil ta Andalusanka co zpívala Manolu se nijak netajila tím že na sobě nic nemá ty druhé polohedvábné punčochy mají puštěné oko všeho všudy den jsem je měla na sobě měla jsem si dopoledne zajít zpátky k Lewerovi a zahrát jim bandurskou až by mi je vyměnili ale třeba bych se rozčilila a náhodou se s ním srazila a všechno pokazila taky lacinou šněrovačku bych potřebovala co inzerují v Dámě kozinkově přiléhavou s elastickými cvikly na bocích dal mi na tu jedinou co mám a ta nestojí za nic jak to tam stálo postavě propůjčují rozkošnou linii za 11 šilinků 6 odstraňují neladnou šířku beder a snižují otylost trochu mi narostlo břicho s tím ležákem k obědu musím přestat moc mi zachutnal posledně nám O’Rourke poslal učiněné patoky lacino přijde k penězům Larry jak mu říkají nám na Vánoce poslal mizerný balíček v něm vánočku a láhev pomejí jakési pančované bordó co nemohl udat Pámbu mu dej dost slin aby neumřel žízní dechová cvičení musím dělat jestlipak stojí za něco ten odtučňovací prostředek jen abych to nepřehnala hubené nejsou moc v módě podvazky mám fialové co jsem měla dnes na sobě víc mi za ten šek co dostal na prvního nekoupil ach ne ještě tu vodičku na obličej předevčírem jsem ji vypotřebovala po té mám pleť jak novou co jsem se mu naříkala dej mi ji tam zas udělat nezapomeň bůhví jestli to po všem domlouvání nakonec udělal však já to podle lahvičky poznám jestli ne nezbude mi asi než se umýt ve vlastních chcankách je to jak hovězí výtažek nebo slepičí polívka kápnu do toho panax a fialky kůže mi připadá nějak drsná a zestárlá jemnější je spodní jak se mi na prstě sloupla po spálenině škoda že není celá stejná a ty čtyři ubohé kapesníčky dohromady za nějakých šest šilinků bez parády to člověk ve světě nikam nepřivede všechno padne na jídlo a činži až já někdy k něčemu přijdu to si piš budu si žít na volné noze mívám chuť hodit do konvice přehršli čaje jaképak odměřování a drobení koupím si třeba staré křápy jestlipak se ti líbí tyhle nové střevíčky ano líbí kolikpak stály nemám co na sebe hnědý kostým sukně a jupka jedny v čistírně celkem 3 copak to je pro ženu jeden starý klobouk abych přistřihla druhý předělala mužští se po tobě neohlédnou a ženské se jen ofrňují vědí že jsi bez muže den co den jde všechno nahoru do 35 mi zbývají 4 léta ba ne je mi kolik je mi vlastně v září mi bude 33 vážně Ach ano vida paní Galbraithová proti mně je hodně starší minulý týden jsem ji na procházce zahlídla krása jí nějak pelichá bývala to fešanda nádherné vlasy až pod pás střásala si je dozadu jako Kitty O’Sheaová z Grantham Street ráda jsem se na ni zrána dívala přes ulici jak si je rozčesává jako by je zbožňovala a mazlila se s nimi seznámila jsem se s ní teprve den předtím než jsme odtamtud odcházeli a taková jerseyská lilie paní Langtryová zamiloval se do ní princ Waleský královskou hodnost stranou je myslím jako každý jiný všichni to mají na jedno brdo jenom s černochem bych si to ráda zprubla krasavice až do 45 nějaká anekdota kolovala o žárlivém starém manželovi kdopak to asi byl s nožíkem na ústřice že chodil ba ne že jí kázal nosit jakýsi plechový pás a nožík na ústřice ano s tím chodil princ Waleský nebude to pravda něco jako ty knihy co mi nosí spisy François Tentononc prý kněze o tom jak se jí narodilo dítě z levého ucha protože jí vypadl konečník pěkné slůvko z kněžského pera a ř-ť každý trouba hned pochopí oč jde nemám ráda takové báchorky zvlášť od takové lumpácké vizáže hned každý pozná že to není pravda a ta Ruby a Sličné tyranky co mi podvakrát přinesl na straně 50 jsem se dočtla o tom jak ho pověsí za hák a zmrská provazem ženě to nic neříká takové fantazírování o tom jak se po plese z jejího střevíčku napije šampaňského jako ten Ježíšek z inchicorských jesliček v náručí Panny Marie tak veliké děcko přece žádná na svět nepřivede nejprve jsem si řekla že jí vyšlo bokem jak by taky mohla na nočník když by se jí zachtělo taková bohatá dáma toť se ví že si to pokládala za čest J. K. V. princ byl v Gibraltaru ten rok co jsem se narodila oč že tam taky našel lilie a nějaký stromek tam zasadil však jich co byl živ zasadil ažaž přijet tam trošinku dřív byl by třeba zasadil i mě to bych pak tuhle nebyla měl by se vykašlat na _Svobodáře_ těch pár žebráckých šilinků co mu nese a jít někam do kanceláře nebo tak kde by měl normální plat nebo do banky tam by ho posadili na trůn a celý den by jen počítal peníze on se to se ví raděj ometá doma člověk se nemůže vrtnout bez něho jaký máš dnes program kdyby radš kouřil dýmku jako táta a načpěl jako chlap pořád jen dělá že shání inzeráty dodnes mohl být u pana Cuffa něco tam provedl a potom mě poslal abych to zkusila srovnat klidně jsem mu mohla dopomoct k místu prokuristy několikrát na mě dělal velké oči napřed byl studený jak led věřte mi paní Bloomová sama sobě jsem byla protivná v těch šófl starých šatech olůvka ze šůsků jsem poztrácela vůbec mi nepadly už jsou zas v módě koupila jsem je jenom kvůli tomu provedení nestojí za nic to jsem věděla a rozmyslela si to místo k Toddovi a Burnsovi jak jsem řekla zašla jsem k Leeovi hotové vetešnictví výprodej brakového zboží takový to byl krám luxusní obchody nemám ráda jdou mi na nervy nejvíc mě na něm vzteká že si myslí bůhvíjak rozumí dámskému oblékání a vaření napatlal by do toho kdeco v kredenci vyškrabe kdybych tak na něho dala kdejaký kokrhel který si nasadím mi sluší ano ten si vem ten je ti akorát aťsi je jak svatební dort a trčí mi kus z hlavy prý mi sluší nebo mi zas jako puklice leze na záda byl jak na trní kvůli té prodavačce v graftonstreeském krámě kam jsem ho naneštěstí přivedla drzá až hrůza furt se na něho uculovala a on mám dojem že vás moc obtěžujem nač tam ta holka vůbec je ale já jsem ji pohledem zpražila ano byl hrozně škrobený bodejť ne ale změnil se jak na mě podruhé pohlédl Poldy si postavil hlavu jako tenkrát s tou polívkou však já jsem si všimla jak se mi upřeně dívá na ňadra když vstal že mi otevře dveře jistě to bylo od něho hezké že mě vyprovází je mi paní Bloomová náramně líto moc okatě to nedělal bylo to potom co jím byl uražen a ve mně viděl jeho ženu jenom jsem se pousmála ňadra se mi ve dveřích takhle dmula když říkal je mi náramně líto vy to jistě

ano trochu mi je myslím zesílil že je tak dlouho cucal až jsem z toho dostávala žízeň říká jim bonbónky k smíchu ano tenhle aspoň mi pro nic za nic ztvrdne postarám se aby s tím nepřestal šlehaným vajíčkem s marsalou mu je vykrmím načpak jsou všechny ty žilky a jiné krámy divná věc že jsou po dvou jako pro dvojčata tím umístěním nahoře prý znázorňují krásu jako ty sochy v muzeu naoko si to jedna zakrývá rukou krásné jsou což o to proti tomu jak vypadá mužský dva pytlíky plné a ta druhá věc mu schlíple visí nebo zas proti tobě trčí jak věšák není divu že si to zakrývají zelným listem žena je toseví krása sama to kdekdo uznává však mi říkal co abych stála modelem nějakému boháči z Holles Street co přišel u Helyho o místo jak jsem rozprodávala šatstvo a břinkala v kavárně se spuštěnými vlasy prý budu vypadat jako ta koupel nymfy jenže ona je mladší já jsem trochu jako ta sprostá běhna na jeho španělské fotce to se ty nymfy zeptala jsem se ho takhle procházely ten hnusný cameronský horák za masnými krámy nebo ten druhý zrzavý otrapa za stromem kde stával rybí pomníček jak jsem šla kolem dělal že čurá a košilku vyhrnutou to na mě vystrkoval ať se podívám z královnina pluku pěkná sebranka ještě že je vystřídali surreyáci pořád by to člověku ukazoval jak jdu kolem pánského pisoáru u harcourtského nádraží jestli tam náhodou někoho hned mě na to upozorňuje jako by to byl 1 ze 7 divů světa ach ty hajzly smrdí jak jsem ten večer s Poldym šla z večírku od Comerfordových z pomerančů a limonády je člověku tak hezky a močopudně do jednoho jsem si zašla mrzlo až praštělo ne a ne to udržet kdypak to bylo v třiadevadesátém průplav zamrzl ano bylo to pár měsíců potom škoda že mě tam neviděli nějací cameroňáci jak dřepím na pánském meaderu[^326] zkoušela jsem ho nakreslit potom jsem to roztrhala jakýsi buřt či co že se s tím nebojí chodit že je do toho někdo kopne nebo praští a to hnětem si kozy vytasí se se slůvkem že by si člověk jazyk zlámal cosi o inkarnaci jakživ nic jednoduše nevysvětlí aby to někdo pochopil a potom div pánvičku nepropálí kvůli ledvině tenhle tolik ne mám na něm dosud vytištěny zuby jak mi málem bradavku ukousl jsou strašní pořád by jen ubližovali po Milly jsem měla v ňadrech tolik mlíka bylo by stačilo pro dva bůhví proč to bylo jako kojná bych prý dostávala libru týdně jak byly nalité tenkrát ráno ten křehký studentík co bydlel v Penrose Street č. 28 u Citronových mě málem z okna zahlídl při mytí ještě že jsem si honem zakryla obličej ručníkem študýrování jen co je pravda co jsem ji odstavila pobolívaly mě až pohnul doktora Bradyho že mi dal recept na belladonnu přiměla jsem ho k tomu že je mi vycucával tak byly tuhé říkal že je sladší a hustší než kravské nakonec mi je chtěl vydojovat do čaje inu je to číslo někdo by měl o něm napsat do humoristického časopisu kdybych si těch věcí polovičku pamatovala a dala to do knížek spisy mistra Poldy ano pleť potom zvláční celou hodinu se na nich pachtil sledovala jsem to na pendlovkách jako bych měla u sebe nějaké velikánské miminko všechno si cpou do úst co rozkoše užijí chlapi od ženské dosud jeho ústa cítím ach Bože musím se natáhnout kdyby tak byl tady on nebo někdo jiný s kým bych si to hodila a zas se tak poměla uvnitř jsem pořád jako v ohni nebo kdyby se mi to aspoň zdálo jak mě podruhé rozdráždil vzadu mě přitom lechtal prstem obemkla jsem ho nohama a nějakých pět minut ho milovala a objímala ach Bože všelico se mi chtělo vykřikovat hovno prdel to nebo ono jen když nebudu vypadat ošklivě a nedostanu z té námahy vrásky kolem úst kdoví jak by to bral na mužské se musí zchytra chválabohu nejsou všichni jako on někteří si to vyžadují ve vší slušnosti on jak jsem si všimla to dělá docela jinak a nemluví nasadila jsem tedy do očí patřičný výraz vlasy se mi od převalování pocuchaly jazyk stisknutý mezi zuby jsem namířila k němu k tomu divochovi surovému čtvrtek pátek jeden sobota dvě neděle tři ach Bože já to do pondělí nevydržím

frsíííííííííífráááásk někde píská vlak mají ale ty lokomotivy sílu jako nějaké mohutné obryně na všech stranách se po nich a z nich hrne voda jako konec Sladké písně lásky chudáci celou noc být venku daleko od ženy a rodiny na těch praživých lokomotivách bylo dnes dusno dobře že jsem spálila polovinu starých Svobodářů a Fotopamlsků kdeco nechá povalovat je z něho lajdák ostatek jsem vyhodila na klozet zítra mi je musí rozřezat nebude mi je schovávat na příští rok že za ně dostanu pár krejcarů a nebude se mě vyptávat kdepak je to lednové číslo taky staré svrchníky jsem z předsíně vykramařila bylo tam od nich dusněj než zdrávo pěkně zapršelo jak jsem si hodila šlofíka řekla jsem si už to začíná jak v Gibraltaru jemine to vedro tam než zadul levantinec černý jak noc a skála z toho řeřavěla jak mohutná obryně proti hoře 3 skal jim připadá velikánská sem tam červené hlídky a topoly všechno vedrem vyprahlé do běla a sítě proti moskytům a zápach dešťové vody v cisternách ustavičně pozorovat slunce jak do tebe pere až mi vybledly ty pěkné šaty co mi z B Marché v Paříži poslala tátova známá paní Stanhopová stydím se znejmilejší Feničko napsala na čem bylo to od ní hezké jakpak se ještě jmenovala na korespondenčním lístku a oznamuji že jsem ti poslala dárek zrovna jsem vylezla z teploučké koupele jsem jak vykoupaný pejsek moc se mi líbila mazlík ona mu říkala mazlík by za to dal nevím co kdyby se mohl vrátit do Gibu a slyšel tě zpívat v starém Madridu nebo Očekávání Concone se jmenují ty etudy co mi koupil byly tehdy nové jedno slovo ne a ne rozluštit šály roztomilé ale roztrhnou se jako nic přece jen jsou myslím krásné nemyslíš nepřestávám myslit na ty krásné svačiny co jsme spolu mívaly na ty znamenité rozinkové koláče a malinové řezy ty já zbožňuji tak tedy znejmilejší Feničko rozhodně brzo napiš srdečné vynechala pozdravy tátovi a kapitánu Grovovi s pozdravem tvá upř odd xxx na vdanou vůbec nevypadala úplná dívenka proti jejímu mazlíku byl o moc starší hrozně si na mě potrpěl sešlápl mi drát abych přes něj mohla překročit na býčích zápasech v La Linea jak tenkrát matador Gomez dostal býčí ucho co my to nosíme za oblečení kdopak si je vymyslel jak má člověk vylézt na killineyský kopec nebo třeba na tom pikniku celá utažená v šněrovačce hnout se nemůžeš s houfem se rozběhnout nebo uskočit stranou proto jsem měla takový strach když se druhý vzteklý býk rozháněl na banderillery opásané šerpou a s těmi 2 krámy na klobouku a suroví mužští pokřikovali bravo toro nic si s nimi nezadaly ženské v úpravných bílých mantilách bodejť až chudinkám koním nadobro vnitřnosti rozpáral to jsem jaktěživo neslyšela smíchy se mohl potrhat jak jsem napodobovala štěkot belllaneského psa chudák zvíře stonalo copak s nimi asi je nejspíš jsou oba dávno v Pánu vidím všechno jako v mlhách člověk si připadá starý koláče pekla toť se ví měla jsem nač jsem si vzpomněla vlasy jsme si tenkrát s Hesterkou porovnávaly proti ní jsem měla hustší ukázala mi jak je vzadu podchytit kdy žje vyčesávám nahoru a co ještě jak udělat jednou rukou uzlík na niti byly jsme jak sestřenky kolikpak mi bylo tu noc jak byla bouřka jsem spala u ní v posteli rukou mě objímala a ráno jsme se pak praly polštářem byla to psina číhal po mně jak mohl jen jsem si zašla na alamedskou esplanádu poslechnout vojenskou muziku spolu s tátou a s kapitánem Grovem nejprve jsem koukla na kostel potom na okna potom dolů utkali jsme se pohledem bylo mi jako by mě jehly probodávaly oči mi jen hrály jak si vzpomínám podívala jsem se pak do zrcátka ani jsem se nepoznala jak jsem byla proměněná skvěle osmahlá od slunce a vzrušením celá jak růže chvilku jsem nezdřímla už kvůli ní se to nehodilo jenže jsem s tím včas přestala dala mi na čtení Měsíční kámen tenkrát poprvé jsem četla Wilkieho Collinse přečetla jsem East Lynne a Stín Ashlydyatu od paní Henry Woodové Henryho Dunbara od té druhé ženské a od lorda Lyttona Eugena Arama a Molly Bawnovou od paní Hungerfordové mi dala kvůli jménu nemám ráda knížky ve kterých je Molly jako ta flanderská děvka co kradla v krámech na co padla sukno a plátna na lokty tahle peřina je na mě těžká tím líp však nemám jedinou kloudnou košili všechno se pode mnou shrnuje vedle něho jak tropí hlouposti tím líp kolikrát jsem se pařila v tom vedru propocená košile se mi lepila na zadní líce jak jsem usedla na židli byly tak buclaťoučké a pevné když jsem vstala a stoupla si na pohovce na polštáře a vyhrnula se a koukla štěnic na metráky a v noci sítě proti moskytům řádku jsem nepřečetla Bože je to tak dávno léta letoucí ovšemže se už nevrátili a ona neudala správnou adresu třeba si všimla že její mazlíci stále odcházejí a my se už nikdy vzpomínám tenkrát ty vlny rozhoupané vysoké zobce člunů kolébavá loď uniformy důstojníků odcházejících na dovolenou šla na mě mořská nemoc měla jsem boty na knoflíčky sukně mi vlála šestkrát nebo sedmkrát mě políbila jestlipak jsem plakala ano myslím že ano aspoň mi bylo do pláče rty se mi třásly když jsem se s ní loučila měla na sobě skvostný nezvykle modrý cestovní přehoz tak zvláštně k jedné straně zřasený náramně hezký když odjeli padl na mě smutek div jsem v tom šílenství někam neutekla všude to člověka pálí táta nebo teta nebo vdavky čekááám a čekááám k sobě ho přiveduuu nohy pádící mu nepohaánííím jak čekááám ostošest rachotili a bouchali z těch sakramenstkých kanónů zvlášť na královniny narozeniny jak člověk neotevřel okna kdeco se kácelo jak tam přistál generál Ulysses Grant bůhví kdo to byl a co udělal prý nějaké velké zvíře a milý Sprague co tam byl konzulem ještě před potopou v gala nosil chudák smutek po synovi každé ráno stejný budíček bubny vířily nešťastní vojáčci s esšálky mašírovali a smradili kolem dokola hůř než bradatí židi v kaftanech na levitském shromáždění potom odtroubili a vystřelili na znamení že mají civilisti odejít za hranici a profous s klíči odpochodoval a zamkl bránu a dudy vyhrávaly potom si už jen kapitán Grove s tátou povídali o Rorkes Drift a Plevně o siru Gametu Wolseleym a Gordonovi z Chartúmu zapalovala jsem jim vyhaslou dýmku ten ožrala jeden grog měl stát na okenním výstupku kdepak by kapičku nedopil dloubal se v nose jak lovil z paměti nějakou sprostou anekdotu že ji bude vyprávět mezi čtyřma očima přede mnou se nikdy nezahodil pod nějakou lichou záminkou mě vždycky vystrnadil se samými lichotkami to z něho samozřejmě mluvila Bushmillova viska jenže ke každé jiné se choval zrovna tak nejspíš umřel na zhoubný alkohol tak dávno je to dny se táhnou jak léta od nikoho psaníčko leda těch pár co jsem si sama poslala vycpaná kousky novin z nudy bych někoho nehty poškrábala jak jsem poslouchala toho jednookého Araba s tím jeho vyluzovaným híja do aleluja prozpěvovaným híja híja ahíja děkuju o žádné híja nestojím stejně hloupé jako teď ruce svěšené koukám z okna jestli se třeba nenajde nějaký slušný mužský naproti v domě ten medik z Holles Street co na něho ošetřovatelka brala schválně jsem si u okna navlékala rukavice a nasazovala klobouk aby viděl že odcházím jak to myslím mu nedošlo jsou to zabedněnci podej jim to po lopatě ani potom to nepochopí na plakát by se jim to mělo natisknout ani když se jim levou rukou dvakrát stiskne dlaň dokonce jsem se na něho před kaplí na Westland Row ušklíbla a on mě nepoznal co je s jejich slavnou inteligencí to bych ráda věděla celá šedá hmota se jim vrazila do pinďoura řeknu vám ti podvodničtí chrapouni U Městského erbu měli inteligence o moc míň než ti býci a krávy co prodávali na maso za řinkotu uhlířského zvonce ten buzerantský křikloun mě zkoušel ošulit jak z klobouku vytáhl nesprávný účet takové tlapy a hrnce a pekáče a rendlíky spravovat dnes žádné prasklé láhve pro chudého člověka žádná návštěva a žádná pošta leda jeho šeky a nějaké prospekty jako ten divotvůrce co mu přišel s oslovením Milostivá paní a dnes jeho dopis a můj lístek od Milly vida jemu dopis napíše od kohopak jsem já naposled Ach od paní Dwennové co ji to napadlo po tolika letech si napsat o recept na pisto madrileno od Floey Dillonové oznámení že si bere bohatého stavitele dá-li se věřit pověstem má vilu a osm pokojů tátu měla náramně hodného táhlo mu na sedmdesátku pořád dobře naložen prosím slečno Tweedyová nebo slečno Gillespiová piano je támhle na mahagonové kredenci měl stát kávový servis z ryzího stříbra nakonec někde v dáli umřel nemám ráda lidi co před každým hořekují každý máme dost svých trampot před měsícem umřela na prudký zápal plic chudinka Nancy Blaková no tolik jsem ji neznala ona kamarádila spíš s Floey než se mnou je otrava odpovídat na dopis on mi to vždycky špatně předříkává vynechává tečky jako když řeční k těžké ztrátě přijměte gondolenci vždycky udělám stejnou chybu stejně jako simpatie napíše mi doufám další psaní už posledně jestli mě má opravdu rád mám zaplať pánbu někoho kdo mi dá co mi tolik chybí a vrátí mi chuť do života člověk tady vůbec nemá tolik možností co míval kdyby mi tak někdo napsal milostné psaní to jeho za moc nestálo však jsem mu řekla ať píše co chce váš oddaný Hugh Boylan v starém Madridě husičky ty si myslí že láska jsou vzdechy umírání bez útěchy jenže kdyby on to napsal bylo by to možná pravda ať pravda nebo ne stačí to na celý den a na celý život neustále je na co myslit a kolem dokola je všechno nové třeba mu napíši odpověď v posteli aby si mě představil zkrátka pár slov ne nějaké sáhodlouhé skládání jaké psávala Atty Dillonová tomu člověkovi co byl čímsi u nejvyššího soudu on jí pak opsal kvinde z tajemníka lásky řekla jsem jí napiš mu pár prostých slov ať si je podle libosti zpitvoří že by ses nerada ukva ukvapila a s nemenší upřímností svrchované pozemské blaho kladná odpověď pánovi na nabídnutí k sňatku božínku co se dá dělat jim je hej zato žena ta jak zestárne rovnou s ní na smetiště

první přišlo od Mulveyho byla jsem to ráno ještě v posteli přinesla mi je s kávou paní Rubiová bez hnutí zůstala stát řekla jsem jí ať mi ji podá a ukázala ne a ne si vzpomenout vlásenku na to slovo aha horquilla že je rozříznu prodvná bába měla ji přímo před nosem na hlavě drdol z falešných vlasů při vší ošklivosti ješitná bylo jí 80 ne-li sto obličej samá vráska nábožná přitom panovačná ne a ne se smířit s tím že tam zajíždí atlantské loďstvo polovina korábů celého světa navzdory jejím carabinerům protože jim 4 opilí angličtí matrózi celou skálu vyfoukli a protože dost často nelítám na mši abych se jí zavděčila šálu odkládala jen na zdavkách pořád jen o samých svatých a černé panně Marii v stříbrném rouše a o tom že na Hod boží velikonoční slunce třikrát poskočí a když šel k umírajícímu kněz s posledním mazáním hned se před Su Majestad[^327] křižovala podepsal se ctitel radostí jsem div z kůže nevyletěla jak jsem ho na Calle Real ve výloze zahlédla že jde za mnou měla jsem chuť zavěsit se do něho jak mě míjel lehce o mě zavadil že si napíše o dostaveníčko to jsem netušila celý den jsem je nosila za pasem spodničky a zatím co byl táta na execíráku v kdejaké skrýši a díře jsem si je pročítala a podle rukopisu a známkomluvy hádala a pokud si vzpomínám vyzpěvovala mám si připnout bílou růži měla jsem chuť ty hloupé hodiny popostrčit byl první kdo mě políbil tam pod maurskou hradbou svou milou když byl ještě mladíček neměla jsem tušení co to je líbat až mi strčil jazyk do úst sám měl ústa sladce mladistvá několikrát jsem ho šťouchla kolenem abych se to naučila schválně jsem mu napovídala že jsem se zasnoubila se synem španělského velmože jménem Don Miguel de la Flora a on mi uvěřil že si ho mám za tři roky brát žertem se všelico řekne doopravdy je kvítko jež kvete pár pravdivých věcí jsem mu o sobě řekla aby měl jakousi představu o španělských děvčatech rád je neměl nějaká mu asi dala košem tak jsem ho rozrušila že mi kytky co mi přinesl na ňadrech nadobro rozmačkal pesety a perragordy neuměl počítat až jsem ho to naučila pochází prý z Cappoquinu nad Blackwaterem jenže to nemělo dlouhé trvání den předtím než odjel květen ano byl květen kdy se narodil španělský infant zjara bývám vždycky taková rok co rok bych chtěla nějakého nového na samém vršku pod skalní baterií vedle O’Harovy věže vyprávěla jsem mu že do ní uhodilo a o berberských opicích bez ocasu co je posílají do Claphamu jedna druhé na hřbetě se tam po okolí prohánějí paní Rubiová jim říkala skalní štíři co kradou z Incesova statku kuřata a kdo se k nim přiblíží po tom házejí kamením díval se na mě bílou blůzku jsem měla vpředu otevřenou abych ho osmělila jak to jen šlo ale aby to zas nekřičelo zrovna se mi zakulacovaly řekla jsem mu že jsem unavená za borovým hájkem jsme se natáhli je tam pusto snad nejvyšší skála na světě ochozy a kasematy a strašlivé útesy a svatomichalská jeskyně s převislými rampouchy či jak se jim říká a žebříky boty jsem měla celé zablácené podle mě tamtudy se pod mořem vracejí opice do Afriky když mají umřít v dáli na moři lodi jako třísky tamhle odjížděl parník na Maltu ano moře a obloha člověk si mohl dělat co chtěl navěky tam ležet on se s nimi přes šaty mazlil dělají to rádi protože jsou tak oblé nakláněla jsem se nad ním na hlavě zatím neobnošený klobouček z rýžové slámy levou lící tou lepší na jeho poslední den blůzku rozepjatou na sobě měl jakousi průsvitnou košili viděla jsem jaká má růžová prsa chtěl si je chvilku přitisknout na moje ale já ho nenechala nejprve byl hrozně dotčený jenže já jsem se bála člověk nikdy neví souchotin nebo že mě zbouchne embarazada[^328] stará služka Ines mi povídala jediná kapka jak se do tebe zkoušela jsem to banánem ale pořád jsem trnula že se zláme a někam se mi zatoulá jednou prý nějaké ženské tam zdola něco vyndali léta to v ní bylo celé potažené vápennou solí jak diví se derou tam odkud vyšli pořád jako by se nemohli dostat dost daleko a najednou s tebou skoncuje až zas příště ano vždyť je to tam báječný pocit pořád tak lahodný jakpak jsme to skoncovali ano ach ano pustila jsem mu ho do kapesníku zahrála jsem si na nevzrušenou ale nohy jsem roztáhla aby mi sahal pod spodničku jsem nechtěla sukni jsem měla s bočním zapínáním pekelně jsem ho potýrala šimráním tak jsem v hotelu dráždila psa vrrr hafhafhaf oči měl zavřeny pod námi prolétl pták trochu se styděl přesto se mi to dopoledne líbil že je takový celý se zapýřil když jsem ho tak osedlala rozepjala vyndala mu ho a přetáhla kůžičku měl na něm jakési očko od pasu jsou mužští samý knoflík jakoby zapjatí naruby říkal mi miloučká Molly jakpak se on jmenoval Jack Joe Harry Mulvey ano tak ano myslím poručík dost plavý a hlas měl takový smavý a tak jsem to obešla až k tomu tentononc všude samý tentononc knírek prý se vrátí Bože připadá mi to jak včera být vdaná tak mi to udělá svatosvatě jsem mu to přislíbila ano že ho tam beze všeho pustím třeba už umřel nebo padl nebo je z něho kapitán nebo admirál bude to dvacet let říct mu borový hájek hned by byl doma kdyby tak zezadu přišel a rukama mi zakryl oči ať hádám snad bych ho poznala je dosud mladý kolem čtyřicítky třeba si vzal nějaké děvče z black waters a jak už to bývá celý se změnil nejsou zdaleka tak stálí jako žena ona nemá tušení co jsem s jejím milovaným chotěm tropila to o něm ještě ani nesnila za bílého dne takřka před celým světem že by se o tom do novin dalo napsat z rozjívenosti jsem nafoukla starý sáček co v něm byly suchary od bratří Benadyů a bouchla Bože to to prásklo tetřívci a holubi se s vřískotem rozlétli vraceli jsme se stejnou cestou po prostředním hřebenu kolem strážnice k židovskému krchovu že si jako přečtem hebrejské nápisy zachtělo se mi vystřelit z jeho pistole prý žádnou nemá nevěděl co si má o mně myslit jen jsem mu čepici se štítkem PJV Calypso narovnala hned si ji posunul nakřivo a pohupoval mi kloboučkem ten starý biskup od oltáře kázal dlouhý sermon o vyšších úkolech ženy a dívky že se teď projíždějí na kole a nosí čepici se štítkem a nové ženské kalhotky bloomerky Pámbu mu dej rozum a mně peníze snad se jim tak říká po mně to mě nenapadlo že se jednou budu jmenovat Bloomová když jsem si to tiskacím písmem psala jak by to vypadalo na navštívence nebo to zkoušela pro řezníka s úctou M. Bloomová ty jsi jak blumka říkala mi Josie jak jsem si ho vzala pořád lepší než Breenová nebo Briggs nedělej brigule nebo nějaké strašné jméno co končí na del jako prdel bordel nebo Kundel jmenovat se Mulveyová o to bych taky dvakrát nestála po rozvodu bych pak byla Boylanová máma ať byla nevím jaká taky mi pámbuví mohla dát hezčí jméno sama se rozkošně jmenovala Lunita Laredová co jsme se až na Evropský výběžek nalítaly na Willis Road jak se klikatil a kroutil za Jersey v blůzičce mi poskakovaly a rejdily jako teď poskakují a rejdí Milly její drobounké když běhá do schodů ráda jsem po nich pokukovala na pepřovníky a bílé topoly jsem lezla trhala listí a házela po něm odjížděl do Anglie prý mi napíše těch cest co ti chlapi urazí na kraj světa a zpátky není divu že pokud to jde před odjezdem aspoň pomuchlají ženskou než někde utonou nebo vylítnou do povětří po mlýnském kopci jsem si tu neděli dopoledne vyšla na planinu s dalekohledem nebožtíka kapitána Rubia jaký míval na hlídce pár prý si jich z lodi přinesl vzala jsem si ty šaty z B Marché Paříž a korálový náhrdelník úžina zářila naproti v Maroku bylo vidět skoro do zátoky bílého Tangeru a zasněžené pohoří Atlas a úžinu jak řeka průzračnou Harry miloučká Molly na mši jsem pak pořád na něho myslila jak je na moři při pozdvihování mi začala padat spodnička kolik týdnů jsem si ten kapesníček schovávala pod polštářem kvůli jeho pachu slušná voňavka se v Gibraltaru nesehnala leda laciná peau despagne po vyčichnutí na člověku smrděla jak tchoř něco jsem mu chtěla dát na památku on mi dal pro štěstí neforemný claddaghský prsten co jsem pak dala Gardnerovi do Jižní Afriky tam ho válkou a úplavicí umořili Burové však dostali jaksepatří na frak na způsob opálu nebo perly jako by přinášel smůlu snad byl z 16karátového zlata jak byl těžký vidím ho hladce vyholeného Frííííííííííífrásk už zas ten vlak lkavý tón celá se do toho vložím až se zas octnu na rampě navzdory Kathleeně Kearneyové s celou její bandou kuňkalek slečnou Touhle a slečnou Onou a slečnou Tamhletou s jejich vrabčím pšoukáním a špičkováním a tlacháním o politice té rozumějí jak koza petrželi dělají co mohou aby vypadaly zajímavě ty domácké irské krasavice vojákova dcera jsem já bodejť a čí jsi ty ševcova a šenkýřova promiň kočáre myslela jsem že jsi trakař samou radostí by je šlak trefil kdyby se jim poštěstilo projít se po Alamedě zavěšené do důstojníka jak se to poštěstilo mně ten večer při vojenské muzice oči mi jiskří ňadra ona jim chybí vášeň Pámbu jim pomoz těm cácorkám v 15 jsem mužské a život znala líp než budou ony znát v 50 ani písničku zazpívat nedovedou Gardner říkal že jak mužský pohlédne na mé smavé rty a zuby nepřestane na ně myslit napřed jsem trnula že se mu na mně znelíbí výslovnost každým coulem Angličan tu jedinou mi táta kromě známek odkázal oči a podobu mám po mámě jenže jak říkával mezi těmi klacky se najdou fouňové kdepak to on zas nebyl zfanfrnil se do mých rtů jen ať si najdou pohledného manžela a dcera jako mám já a hledí zapálit nějakého pracháče který si může vybrat kterou chce jako Boylan a v pevném objetí to udělat 4krát až 5krát nebo třeba ten hlas mohla ze mě být primadona jenže jsem si vzala toho přijde dááávné lááásky zhluboka bradu dozadu ne moc bylo by to kontra Loubí mé paní je na přídavek moc dlouhé o tom obehnaném dvorci a jizbách klenutých ano zazpívám Větry jež z jihu dují co mi dal po tom výstupu na schodech pro sboristky tu krajku na černých šatech si přešiju aby mé bambolce líp vynikly ano a bůhví ten velký vějíř si dám opravit aťsi puknou závistí hned mě zasvrbí v díře jak na něho vzpomenu pociťuji že by se mi chtělo pociťuji větřík raděj potichu ať se nevzbudí nebo mě zas poslintá celičká jsem se umyla zadek břicho a boky mít tak koupelnu nebo pokoj pro sebe kdyby aspoň spal ve své posteli a nestrkal mi studené nohy do obličeje líp by se mi pšouklo božínku a všecinko by šlo snáz takhle si je trochu přitáhnu piano klidně slad už zas ten vlak v dálce pianissimo ííííííí ká píseň

to se mi ulevilo bzdění nad to není kdoví jestli ta vepřová kotleta co jsem pak zajedla k čaji byla čerstvá v tom vedru ale cítit nebyla ten šmodrcha u řezníka je podle mě velký lump lampa doufám nečadí takže nebudu mít nos plný sazí pořád lepší než když nechá celou noc hořet plyn v Gibraltaru jsem si v posteli moc neodpočinula pořád jsem vstávala podívat se bůhví proč mě světlo zatra znervózňuje zato v zimě je mám ráda člověk aspoň někoho má ach Bože škaredě chladno bylo tu zimu teprve mi šlo na desátý měla jsem velkou pannu s roztodivnýma šatečkama oblékala jsem ji a svlékala ledový vítr fičel z kopců jakpak se to řekne Nevady sierry nevady krátkou košilku vyhrnutou jsem postávala u krbu a hřála se ráda jsem v ní poskakovala a potom hupky do postele v létě tam neustále někdo odnaproti u zhaslé lampy číhal jak nahatá rejdím celá zamilovaná do sebe potom se svlečená v umývadle špláchám a mydlím až když jsem šla na nočník taky jsem zhasla a byli jsme na tom oba stejně pro tuto noc mám se spaním amen snad se s těmi mediky nesčuchne svedli by ho na scestí to si myslí že omládl chodit si domů ve 4 ráno tolik už bude ne-li víc ještě že byl tak slušný a nevzbudil mě bůhví o čem celou noc melou přitom utrácejí a chlastají až bůh brání to jim nestačí voda najednou si on poručí vajíčka a čaj a od Findona uzenou tresku a horkou namazanou topinku nakonec se jako bumbrlíček uvelebí za stolem a obráceným koncem lžičky bude dloubat do vajíčka kampak na to chodí ráda poslouchám jak zrána škobrtá do schodů šálky mu na podnose řinčí potom si hraje s kočkou ta se o člověka zálibně otírá jestlipak nemá blechy úplná ženská pořád se jen lísat a lízat ale jejich drápy nemám ráda jestlipak něco vidí co my nevidíme jak tam civí vysedává na schodech a napíná uši já jen čekám a čekám je to ale zlodějka ten pěkný čerstvý platýz co jsem koupila zítra snad koupím nějakou rybu vlastně dnes je pátek ano koupím a taky želé s černým rybízem jako kdysi žádné takové dvouliberní piksly švestkové a jablečné směsi od Williamse a Woodse z Londýna a Newcastlu ty vydrží dvakrát tak dlouho jenom ty kůstky nemám ráda úhoře tresku tu ano pěknou porci tresky si koupím obyčejně zapomenu a nakoupím toho pro 3 toho jatečného masa od Buckleyho mám po krk samá hovězí ledvina řízek kýta žebírko a skopové okruží a telecí pajšl už to jméno stačí co kdybychom se po 5 šilincích složili na piknik nebo ať to zaplatí sám a pozve pro sebe ještě nějakou která třeba paní Flemingová a zaveze nás do listnaté doliny nebo na jahodovou plantáž nejprve zinšpicíruje koním podkovy jako mi to dělá s dopisy ne s Boylanovými to ne ano studené telecí a šunka a obložené chlebíčky dole pod strání jsou tam na to zvlášť chaty jenže podle něho je vedro jak v peci na bankovní svátky rozhodně nikam nepojedu nemám ráda ty Nány jak s ranci jídla procesím táhnou na výlet svatodušní pondělí je nešťastný den není divu že ho píchla včela líp je u moře ale na loďku s ním do smrti nevstoupím po tom jak v Bray lodníkovi řekl že umí veslovat zeptat se ho tak někdo jestli by ujel překážkový dostih o zlatý pohár klidně řekne ano potom se to nějak zkrabatilo milá rachotina se točila jak káča a smekala na mou stranu ať prý zatáhnu za pravý provazec a zas za levý ze dna se to valilo proudem veslo mu vyskočilo z plátové obliny hotový zázrak že jsme se neutopili on ovšem umí plavat já ne žádné nebezpečí nehrozí buď klidná měl na sobě bílé flanelové kalhoty hned bych mu je byla přede všemi strhla a pořádně mu jak tamten říká namrskala až by zmodral to by mu patřilo nebýt toho nosatce ani nevím kdo to byl a toho druhého krasavce Burka z hotelu Městský erb neměl tam co dělat slídil po frejích vždycky se k nějakému randálu nachomejtne ksicht k zblití nějak jsme se spolu nesnášeli to mě na tom těší copak mi to přinesl za knížku Pamlsky hříchu od pána z lepších kruhů pana Paula de Kock tu přezdívku mu asi dali protože chodí se svým klofcem od jedné ženské ke druhé ani přezout jsem si nemohla ty nové bílé střevíce celé zničené od slané vody a klobouček s pérem mi zplihl celý pocuchaný zlobilo mě to i dráždilo pach moře mě to se ví vzrušoval sleď a pražma v Katalánské zátoce kolem dokola hřbetu skály jich bylo krásně stříbrných v rybářských košicích starý Luigi skoro stoletý pocházel prý z Janova a ten starý čahoun s náušnicemi nesnáším chlapa na kterého aby člověk šplhal dávno už asi hnijí v hrobě nerada jsem v noci sama v té haluzně co se dá dělat špetku soli jsem nepřinesla jak jsme se horempádem stěhovali v prvním patře chtěl v salóně zřídit hudební akademii a pověsit mosaznou tabulku nebo zas navrhoval Bloomův rodinný hotel po vzoru svého otce v Ennisu na mizinu by se přivedl co všechno tátovi o mně napovídal že podnikne hned jsem ho prokoukla těch řečí kam všude se dá jet na svatební cestu Benátky při měsíčku s gondolami a Comské jezero měl obrázek vystřižený z novin a mandolíny a lucerny Ach to je krása co budu chtít to udělá hned nebo ještě dřív modré z nebe mi snese kožený metál s kytovou obrubou zaslouží za to všechno co si navymýšlí nakonec nás nechá v domě samy člověk neví co za žebráka za dveřmi prosí o skývu a dlouze koleduje třeba je to nějaký pobuda a vrazí ti nohu do dveří takže je nedovřeš jako ten otrlý zločinec na obrázku v Lloydově týdením zpravodaji 20 let si odsedí v kriminále vyjde z něho a hned pro peníze zabije stařenu chudák jeho žena nebo matka nebo kdo to je obličej měl že bych před ním kolik mil běžela a nepřestala až bych dveře i okna zabednila jenže být zamčena jak v žaláři nebo v blázinci je ještě horší postřílet je nebo zpráskat devítiocasou kočkou surovec jeden vrhne se na chuděru stařenu a na lůžku ji zavraždí odkrouhla bych je ano odkrouhla moc platný by mi stejně nebyl přece jen lepší něco než nic ten večer jak jsem si řekla že slyším v kuchyni zloděje on se tam v košili vypravil v ruce svíčku a pohrabáč jako na myš bledý jak stěna a na smrt ustrašený v zájmu zloděje co nejvíc rámusil bůhví ukrást není co přece jen ten pocit zvlášť co je Milly z domu co to měl za nápad až tam poslat holku do učení k fotografovi jen proto že jeho děd místo do skerryjské akademie tam by se něco naučila ne jako já vychodila jsem jen školu však on by to byl udělal nebýt mě a Boylana jen proto si to poslední dobou tak narafičí a zaonačí když je tu ona není tady hnutí na petlici abych za sebou zavírala trnu před ní že na mě vrazí bez zaklepání a to jsem si přistrčila ke dveřím židli zrovna jsem se tam dole umývala žínkou div jsem z kůže nevylítla celý den si pak chodí jak pávice pod šturc by si ji měl postavit a dívat se na ni kdyby tak věděl že než odjela ze samé bezohlednosti a lajdáctví ulomila té figurce ruku za 2 šilinky mi ji spravil ten malý Talijánek není tu jizvu vidět ani brambory neoloupá bodejť přece si nezničí ruce nedávno jsem si všimla u stolu se baví jenom s ní všelico jí v novinách vysvětluje a ona dělá že chápe potvůrka jedna to má po lidech z jeho strany a do pláště jí pomáhá ale přijít tak do maléru však ona přiběhne ke mně a ne k němu že si něco vymýšlím to říct nemůže na to jsem moc poctivá snad si o mně myslí že jsem vyžilá a patřím do starého železa kdepak ani zdaleka ne to se uvidí to se uvidí ona mi začíná koketovat s oběma syny Toma Devana a před těmi Murrayovými uličnicemi mě karikuje jak na ni hvízdám směla by prosím Milly ven v Nelson Street jde na dračku jak tam o ni stojí na kole Harryho Devana se projíždí ještě že ji tam poslal nebylo s ní k vydržení pořád by jen chodila na kluziště a pouštěla cigaretový kouř nosem z šatů jsem jí to ucítila jak jsem ukousla nit po přišití knoflíku dole na jupce moc toho to vám řeknu přede mnou neutajila ale přišívat jsem ho neměla je z toho loučení poslední rozinkový koláč se mi taky rozlomil vedví vida jak to vychází aťsi říkají co chtějí jazyk má špičatý jen což máš na blůzce moc hluboký výstřih povídá mi hadr onuci kárá já jí na to ať se mi na okně s nohama nahoře neproducíruje před kolemjdoucími všichni po ní koukají jako kdysi po mně když jsem byla v jejích letech to člověku sluší kdejaký hadřík a najednou zas taková netykavka na Jediné cestě v královském divadle uhni s tou nohou nemám ráda když se na mě někdo tlačí toho strachu abych jí nepomačkala plisovanou sukni co tlačení se užije potmě v divadle když je natřískáno pořád se na tebe někdo mačká ten chlap z přízemí co se na mě v přízemí Gaiety na Beerbohmovi Treeovi v Trilby to tak dát se omakávat podruhé mě nikdo nedostane na Trilby ať nevím jaký byl by co chvíli mě tam šťouchl a hned se podíval stranou snad je praštěný viděla jsem ho potom jak se hleděl přitočit ke dvěma elegantním dámám před Switzerovou výlohou že si zas smlsne rázem jsem ho poznala ten obličej a všechno zato on si mě nepamatoval jak odjížděla z broadstoneského nádraží dokonce mi ani pusu nechtěla dát inu doufám že si najde někoho kdo ji bude obskakovat jako já tenkrát jak měla příušnice žlázy jí opuchly kde mám to a kde zas to zatím ještě to se ví necítí dost hluboko sama jsem toho pořádně neužila až někdy v 22 vždycky to šlo někam vedle samé dívčí pitomůstky a hihňání Conny Connolly jí bílým inkoustem napsal na černý papír a zapečetil pečírvoskem přece mu jen zatleskala když spadla opona vždyť vypadal tak hezky potom jsme měli Henryho Martina k snídani k obědu k večeři řekla jsem pak to že je pravá láska když pro ni takhle pro nic za nic obětuje život takových mužských je asi poskrovnu těžko tomu uvěřit když jsi to sama nezažila většinou v sobě špetku lásky nemají kdepak se dnes najdou dva kteří na sobě visí cítí stejně ti nemívají všech pět pohromadě jeho táta byl snad pomatený že se po její smrti otrávil chudák stařík asi se mu stýskalo pořád se miluje s mými věcmi s tou hrstkou starých hadříků co mám v 15 si zamanula na drdol taky na můj pudr jen by si pleť pokazila má na to dost času po celý život to se ví jen to s ní hraje ví jak hezké rtíky má červeňoučké škoda že tak nezůstanou já jsem je taky ale co bych se s tím spratkem mazlila odmlouvá mi jako nějaká hudrmanice když jsem jí řekla ať mi přinese osm liber brambor na klusáckých závodech jsme tenkrát potkaly paní Gallaherovou dělala že nás nevidí jela v bryčce s advokátem Frierym nebyly jsme jí dost nóbl 2krát jsem ji lískla až to mlasklo tumáš jednu za odmlouvání a jednu za drzost tím hubatěním mě ovšem dožrala stejně jsem byla špatně naložená čímpak to bylo v čaji jsem našla smítko nebo jsem se nevyspala večer jsem se najedla sýra tím to bylo stokrát jsem jí říkala aby nenechávala ležet nože křížem přes sebe prý kdo jí má co poroučet jestli ji on nekéruje budu ji namouduši kérovat sama tehdy naposled spustila moldánky bývala jsem zrovna taková nic si mi doma netroufali říct jenom on to se ví za to může že se tady musíme obě do úpadu dřít dávno měl zjednat nějakou ženskou copak budu nadosmrti bez pořádné služky to se ví jak by ho sem viděla chodit musela bych jí o tom říct jinak by se mi mstila je to s nimi otrava s takovou paní Flemingovou aby byl člověk pořád kolem ní a všechno jí strkal do ruky klidně kýchá nebo pšouká do kastrolů inu to se ví je stará ona za to nemůže ještě že jsem našla tu zasmrádlou utěrku zapadlou za kuchyňský stůl hned jsem něco čula otevřela jsem okno a smrad vypustila přivedl si na besedu známé nebo zas tu noc co přivandroval domů se psem no prosím co kdyby byl vzteklý a zrovna syn Šimona Dedala takového šťoury skřipec na nose na hlavě cylindr jak se tenkrát hrál kriketový zápas v ponožce velikánskou díru jak se to rýmuje a jeho syn co shrábl všechny ceny nevím za co a dostal stipendium představ si přeleze mřížku co kdyby ho zahlíd nějaký náš známý že on si udělal do parádních smutečních kalhot velikou díru jako by kdekomu nestačila ta co mu dala příroda propašuje ho až do ukoptěné kuchyně copak mu přeskočilo říkám si škoda že jsme zrovna neprali to bych měla na šňůře viset pro kdekoho vystavené staré kalhotky jemu je to fuk s tou skvrnou od žehličky co mi ta pitomá stará kráva vypálila třeba by v tom viděl něco jiného to sádlo mi nevyškvařila jak jsem jí řekla už je na tom stejně jako dřív muž po mrtvici ještě se mu přitížilo pořád jim něco je stůňou nebo musí na operaci když to ne tak se opíjejí on ji bije zas abych sháněla nějakou posluhu jen ráno vstanu hned je tu něco nového božínku božínku až budu jednou v hrobě ležet snad budu mít pokoj chtěla bych na chvilku vstát jestli snad nemám počkat Jéžišku počkat ano už to na mě přišlo to je mi dopuštění bodejť tak ve mně píchal a šťoural a oral co si teď počnu pátek sobota neděle já se nadobro usoužím ledaže to má rád někteří to rádi mají bůhví pořád u nás něco neklape po 3 až 4 týdnech 5 dní obvyklý měsíční výprodej přímo hnusné zrovna tak to na mě přišlo tenkrát večer jednou jedinkrát jsme byli v lóži dal mu ji Michael Gunn podívat se v Gaiety na paní Kendalovou a jejího manžela on mu zařizoval u Drimmieho pojistku měla jsem sto chutí zdrhnout ale vydržela jsem to odnaproti na mě kukátkem vejral nějaký elegán a z druhé strany mi on něco povídal o Spinozovi a jeho duši co je myslím milión let po smrti vší silou jsem se usmívala v tom marastu nahnutá dopředu jakoby bůhvíjak zaujatá chtěj nechtěj jsem zůstala sedět až doznělo poslední slovo na Scarliho ženu honem honem hned tak nezapomenu říkali tomu frivolní hra o cizoložství nějaký pitomec z galérie ji vypískal a křikl cizoložná žena v uličce za divadlem pak nejspíš všechno prošmejdil až si narazil nějakou ženskou a tak si to vynahradil být mu jako mně ten by řval jako tur proti nám i kočka se má líp zbytečně moc krve v sobě máme či co svatá dobroto valí se to ze mě jak moře mohutný je a přec jsem neotěhotněla nerada bych potřísnila čisté prostěradlo to tím že jsem si vzala čisté prádlo sakra sakra vždycky chtějí na lůžku skvrnu jestli jsi panna jediná jejich starost ti hlupáci buď si vdova nebo 40krát rozvedená postačí kaňka červeného inkoustu nebo ostružinová šťáva ba ne ta je moc do fialova Ježíšku milý musím se vybabrat z těch fuj pamlsků hříchu kdopak si to jen na ženu smyslil samé šití a vaření a děcka tahleta sakramentská postel drnčí až hrůza přes celý park nás myslím bylo slyšet až jsem přišla s tím že dáme peřinu na zem a zadnici si podložím polštářkem jestlipak to není ve dne hezčí myslím že je ouha všechny ty chlupy si snad ostříhám nějak mě pálí jak panenka budu třeba vypadat ten zkoprní až mi příště vyhrne šaty co bych za to dala vidět ho kampak se zas poděl nočník ouha trnu hrůzou že pode mnou praskne jako ta stará komoda jestlipak jsem ho netížila jak jsem mu seděla na koleně schválně jsem ho posadila na křeslo když jsem se svlékla jen blůzku a sukni jsem odložila v druhém pokoji tolik se činil tam kde neměl že mou tíhu vůbec necítil měla jsem doufám sladký dech po těch aromatických pilulkách ouha jak si vzpomínám jeden čas jsem to s hvízdáním chvístala rovně skoro jako mužský ouha Bože to to žbluňká doufám že jsou z toho bubliny to budou od někoho prašule ráno ho pak musím navonět nezapomeň lepší stehna za to ručím než tahle neviděl vida jsou bílá nejhladší přímo tady na tom kousíčku broskvově hebká ouha Bože nebylo by špatné být mužským a vlézt na krásnou ženskou ach Bože naděláš rámusu jako ta jerseyská lilie ouha Ach jak se řine vodstvo lahorské

kdoví jestli nemám něco s vnitřnostmi nebo mi tam něco neroste chodí to na mě každý týden kdypak jsem naposledy na svatodušní pondělí ano teprve před třemi týdny měla bych k doktorovi jenže oho to bylo jako tenkrát než jsem si ho vzala šel ze mě takový bílý šlem a Floey mě hnala k tomu starému košťálovi dr. Collinsovi odborníku na choroby ženské na Pembroke Road vaše vagína tak tomu říkal tak on asi přišel k zlaceným zrcadlům a kobercům tím kašulírováním bohatým paničkám z okolí Stephens Green co za ním běhaly s kdejakou lapálií její vagína a její kočinčina peněz mají je jim hej já bych ho nechtěla ani kdyby byl poslední mužský na světě jejich děti jsou ostatně nějaké úchylné pořád by ty necudné čubky očmuchávaly ptal se mě jestli to co vydělám odporně páchne co jiného bych podle něho měla vydělat snad ne zlato to je mi otázka rozmazat mu to po tom vrásčitém ksichtě děkuju nechci hned by věděl a míváte laksírku cože pasírku jak to řekl napadlo mě že mluví o Gibraltaru je to skvělý vynález jenže já když jsem hotova spustím se hluboko do mísy kam až se vmáčknu a zatáhnu za řetízek a skvěle se opláchnu studeně to sice píchá špendlíky a jehlami přece jen to má něco do sebe na maličké Milly jsem podle toho vždycky poznala jestli má nebo nemá červíčky no ne za tohle mu platit kolik to bude pane doktore zlaťák prosím ještě se mě zeptal jestli mívám časté výpadky kam na ta slova ti staroušci chodí výpadky krátkozrakýma očima hleděl na mě úkosem nechat si od něho dát chloroform nebo bůhvíco to bych mu nedůvěřovala a přece se mi líbil jak se posadil a psal mi recept inteligentní nos přísně svraštěný čert aby tě vzal ty couro prohnaná takového nebo makového to je jedno jen ne pitomce byl tak chytrý že na to sám kápl bylo to ovšem samé přemyšlení o něm a jeho šíleně nepříčetné dopisy má Převzácná všechno co patří k tvému nádhernému Tělu všechno podtrženo co z něho vyplývá je krása a radost navždycky opsal to z nějaké své zmatené knížky sama se sebou jsem se někdy 4krát až 5krát za den potýkala jemu jsem pak řekla že ne opravdu ale ano řekla jsem opravdu takovým tónem že jsem ho umlčela věděla jsem co bude dál byla to přirozená křehkost vzrušoval mě sama nevím jak ten první večer jak jsme se setkali bydlela jsem na Rehoboth Terrace stáli jsme a nějakých deset minut na sebe upřeně hleděli jako bychom se už odněkud znali snad proto že jsem po matce vypadala židovsky bavil mě a všelico mi s nonšalantním úsměvem vyprávěl všichni Doylové o něm tvrdili že se chystá kandidovat na poslance Ach já blázínek jsem věřila jeho švadronění o autonomii a pozemkovém svazu poslal mi tu otřepanou píseň z Hugenotů ať ji zazpívám francouzsky že to bude vybranější _O beau pays de la Touraine_[^329] jak živa jsem ji předtím nezpívala vykládal a plácal o náboženství a pronásledování nic nenechá člověka brát jak to je a jestli bych mu prokázala tu milost a při 1. příležitosti na Brighton Square hned toho využil a vlítl mi do ložnice pod záminkou že má ruce od inkoustu a chce si je umýt albionským mlékem a sírovým mýdlem kterým se sama mydlím bylo dosud v želatinovém obalu div jsem se tenkrát nad ním neuřehtala celou noc bych na tom prosedět neměla nočníky by se měly dělat v přirozených rozměrech aby se na nich ženě pořádně sedělo on si k tomu kleká v celém tvorstvu se snad nenajde mužský který by měl takové záliby koukněte jak spí v nohách postele jak to bez tuhého polštáře dokáže je nad ještě že nekope dávno by mi všechny zuby vykopl při dýchání má jednu ruku na nose jako ten indický bůh na kterého mě jedno deštivé nedělní odpoledne zavedl do muzea v Kildare Street podepřen rukou tam celý žlutý ležel v zástěře na boku prsty na noze roztaženy je prý to skvělejší náboženství než židovské a náboženství Krista Pána dohromady zabírá celou Asii opičí se po něm jako po každém ten asi taky spával v nohách postele a velikánská hranatá chodidla strkal své ženě až do huby čert aby tu smradlavinu kdepak jsou ostatně ty vložky náš milý prádelník doufám nezaskřípe vždyť jsem věděla že ano on spí tvrdě někde si užil za peníze mu toho dopřála jen což on jí to se ví za to zaplatí je s tím ale otrava na onom světě budou mít doufám pro nás něco lepšího než to podvazování pomoz pámbu pro dnešní noc to mám odbyto nad tou chatrnou starou vrzavou postelí si vždycky vzpomenu na starého Cohena dost se na ní asi nadrbal on si myslí že ji táta koupil od lorda Napiera toho jsem v dívčích letech velmi ctila však mi říkal ouha piano Ach mně se v posteli líbí Bože po 16 letech jsem na tom stejně v kolika domech jsme to bydleli Raymond Terrace a Ontario Terrace a Lombard Street a Holles Street a pokaždé jak se hneme o numero dál on si jen hvízdá hugenoty nebo žabí pochod aby se neřeklo pomáhá špeditérům přenášet těch pět švestek potom hotel U Městského erbu od desíti k pěti jak říká správce Daly ta místnůstka na odpočívadle pořád tam někdo úřadoval a zanechával za sebou smrad vždycky bylo poznat kdo tam byl naposled sotva nám to trochu jde něco na nás trhne nebo si to sám zkaňhá jako u Thoma a Helyho a pana Cuffa a Drimmieho buď má na krku kriminál kvůli milým výherním losům ty nás měly vytrhnout nebo někomu vynadá co nevidět nám přijde domů že ho pro změnu vyhodili ze Svobodáře kvůli sinnfejňákům nebo zednářům uvidíme jestli ho uchlácholí ten mužíček co mi ho za Coady’s Lane ukazoval jak se sám a sám celý zmáchaný courá v dešti prý je to chlapík a bezúhonný Ir to asi bude podle těch bezúhonných kalhot co měl na sobě počkat odbíjí u sv. Jiří počkat tři čtvrtě počkat co dál 2 hodiny pěkná věc v takovou noční dobu chodit domů a přelézat mřížku do suterénu co kdyby ho někdo zahlíd však já mu tu zálibu zatrhnu hned zítra mu prohlédnu košili a uvidím taky do náprsní tašky mu kouknu jestli má ještě ten prezervativ snad si myslí že o tom nevím takoví šibali 20 kapes jim na jejich lži nestačí nač jim něco povídat i když je to pravda stejně ti neuvěří potom se schoulí do postele jako ta škvrňata v Aristokratově Arcidíle co mi onehdy přinesl dost toho v životě užijem i bez nějakého starého Aristokrata či jak se jmenuje jenom člověka znechutí těmi odpornými obrázky dvojhlavých a beznohých děti na takové darebnosti pořád myslí nic jiného v prázdné hlavě nemají polovinu jich patří zvolna trávit najednou abych prý mu podala čaj a topinku namazanou z obou stran a čerstvá vajíčka pro něho jsem vosk co jsem se od něho jednou v Holles Street nenechala lízat chlap chlap tyranská jen což půl noci pak kvůli tomu prospal na zemi nahý tak to dělají židi když jim někdo umře nesnídal slovo nemluvil čekal až si ho udobřím řekla jsem si jednou jsem mu nepovolila to stačí už ho pustím dělá to špatně myslí jen na svůj požitek má na to moc plochý jazyk či co zapomíná že my potom musí mi to udělat znovu jestli dovolí jinak ho zavřu do sklepa na uhlí ať se vyspí se šváby tak si říkám nebyla to zrovna Josie ona k smrti ráda co já odložím on lže jak když tiskne kdepak s vdanou by se neodvážil proto chce abych já s Boylanem jenže co ten její Denis jak mu říká ten obraz bídy a žalu těžko mu říkat manžel ano spíš byl u nějaké čubky už když jsem s ním a s Milly byla na univerzitních závodech Hornblower co nosí na špičce kokosu čepeček pustil nás zadní brankou dovnitř on házel očkem po těch dvou co tam špacírovaly na holandě nejprve jsem na něho mrkala marně to se ví na tohle on peníze má tohle jsou plody pana Paddyho Dignama ano ve vší slávě se s tím velkolepým pohřbem octli v novinách co k nám Boylan přinesl kdyby tak viděli pořádný důstojnický pohřeb to by bylo něco zbraně skloněné zastřené bubny ve smutku jde za rakví chudák kůň L. Blooom a Tom Kernan ten ožralý kádečka co si v opilosti pádem na pisoár v nějaké putyce překousl jazyk a Martin Cunningham a oba Dedalové a manžel Fanny M’Coyové šedivé jak zelná hlávka té šilhavé špejle co se snaží zpívat mé písničky znovu narodit by se musela na starých zelených šatech má dekolté vždyť je jinak neupoutá jako když je deštivo a jen to cvrnká už je mi to jasné a tomu říkají přátelství zabíjet se a navzájem pochovávat doma mají ženu a děti zvlášť takový Jack Power ten si vydržuje kelnerku žena mu pořád stůně nebo se chystá stonat nebo se zrovna vykřesává a on se má pořád k světu jenom nad ušima prokvétá je mi to pěkná sebranka však on jim už do spárů nepadne o to se postarám nebudou se mu za zády pošklebovat já dobře vím kdy plácá voloviny vždyť má rozum a co vydělá nenechá je do krejcaru prolít hrdlem stará se o ženu a rodinu takoví halamové chudák Paddy Dignam je mi ho trochu líto co si počne jeho žena a 5 dětí snad byl přece pojištěn ten směšný ouchcapek věčně zapadlý v putyce ona se synem na něho čeká Táto tatínku pojď domů vdovský smutek jí krásy nepřidá na fešné ženské je ovšem náramně slušivý co je to za mužské že on byl na glencreeském banketu a Ben Dollard sudově temný hlas ten večer jak si od nás v Holies Street na zpívání vypůjčil frakový úbor byl do něho naditý a napěchovaný na celé kolo se culil tou svou dolečkovskou papulí má ji jak nabacanou prcinku hotové ťululum s těmi kulkami se na jevišti náramně vyjímal zaplatit za tu podívanou z přední řady 5 šilinků to jim stálo za to taky Šimon Dedalus ten chodil vždycky podnapilý a nejprve spustil druhý verš stará láska je ta nová ta byla jeho na snítce hlohu šťastně pěla děva pořád se mnou navazoval když jsem s ním v domácí opeře Freddyho Mayera zpívala Maritanu měl lahodný nádherný hlas neuzřím už Phebe drahou _holu__bičku_ tak to zpíval ne holou _píčku_ jako Bartell d’Arcy hlas jak od Boha nic vyumělkovaného obléval člověka jako teplá sprcha ach Maritano kvítku divočiny skvěle jsme spolu zpívali i transponované to bylo pro můj hlasový rejstřík trochu vysoko za ženu měl May Gouldingovou jenže vždycky něco řekl nebo udělal a tak si to pokazil teď je z něho vdovec copak je zač jeho syn prý spisovatel a budoucí univerzitní profesor italštiny a já mám u něho brát hodiny copak má on za lubem že mu ukázal tu mou fotku co za moc nestojí měla jsem se dát vyblejsknout v nařaseném úboru ten tak hned nevyjde z módy což o to mladě na ní vypadám ještě že mu ji nevěnoval a mě taky ostatně proč by ne viděla jsem ho jak jel kočárem s otcem a matkou na nádraží Kingsbridge byla jsem ve smutku bylo to před 11 lety ano bylo by mu 11 proč jsem vlastně nosila smutek za něco co nebyla ryba ani rak on to se ví si to nedal vymluvit nosil by smutek třeba za kočku zatím asi zmužněl tenkrát to byl nevinný pacholík v oblečku à la lord Fauntleroy a kudrnatý jako divadelní princátko tak jsem ho viděla u Mata Dillona pokud si vzpomínám sama jsem se mu taky líbila já se líbím všem počkat božínku ano počkat ano už to mám dnes ráno mi vyšel v kartách jak jsem si je rozhodila mladičký cizinec ani brunet ani blondýn se kterým ses už viděla to má být on napadlo mě jenže on není žádné mládě ani cizinec ostatně jsem hleděla na druhou stranu od něho jakápak sedmá karta mi pak vyšla piková desítka to je Cesta po souši potom dopis na cestě a taky pomluvy 3 královny a kárová osmička to je společenský vzestup ano počkat takhle mi to vyšlo a dvě srdcové osmičky to jsou nové šaty to se podívejme a taky se mi něco zdálo cosi o poezii dlouhé mastné vlasy mu doufám nelezou do očí ani mu po indiánsku netrčí vzhůru pročpak oni takhle chodí jsou lidem i se svou poezií k smíchu, už v dívčích letech jsem měla poezii ráda napřed se mi zdálo že je takový básník jako Byron jenže on v sobě nemá ani špetku jeho letory zdálo se mi že je docela jinačí on je ještě mladistvý bude mu počkat v 88tém jsem se vdávala včera bylo Milly 15 v 89tém kolikpak mu tehdy u Dillona bylo 5 nebo 6 někdy v 88tém bude mu 20 nebo něco přes stará pro něho nejsem jestli je mu 23 nebo 24 nějaký študentský pavouk asi nebude to by se s ním do kuchyňky neposadil a nepopíjel Eppsovo kakao a nebesedoval to se ví dělal že sežral všechnu moudrost že vychodil Trojickou na profesora je ještě mladý takový profesor jako byl Goodwin doufám není ten byl řádný profesor truňkoznalství všichni píší v básních o nějaké ženské inu moc takových jako já asi nenajde kde něžné vzdechy milostné kytara vyluzuje kde v povětří tkví poezie modré moře a zářivý měsíc krásně svítil jak jsme se nočním parníkem vraceli z Tarify maják na evropském výběžku kytara na kterou ten člověk hrál byla tak jímavá už se nenavrátím víc samá nová tvář mříž zakrývala třpytný zrak tu mu zazpívám jestli je v něm kus básníka zrak temně jasný jak lásky hvězdička krásná slova což o to jak mladé lásky hvězdička bude to pámbuví změna vyprávět o sobě inteligentovi a nemuset pořád poslouchat to jeho inzerát Billyho Prescotta a inzerát Clavise a inzerát Kýhočerta a jak se jim něco zvrtne my si to odskáčem jistě je velmi ušlechtilý Božínku s nějakým takovým bych se ráda stýkala ne pořád s tou chamradí krom toho je mladý těch švarných mládenců co jsem na margateské pláži ze svahu skály u koupaliště viděla božsky nazí se vztyčili potom se střemhlav ponořili do moře pročpak nejsou všichni muži takoví trochu by tím ženu utěšili jako ta roztomilá figurka co si koupil celý den se na ni vydržím dívat kadeře a záda a prst zdvižený jako by poslouchal to je mi pravá krása a poezie kolikrát jsem dostala chuť celého ho zlíbat taky jeho roztomilého pinďoura když se nikdo nedívá bych si klidně strčila do úst jako by si říkal cucni si chlapecký obličej tak čistý a bělounký za 1/2 minuty bych to dokázala aťsi třeba kousek spolknu je to skoro jako kaše nebo rosa nic zlého se nestane čistší by ostatně byl proti těm prasákům jak je rok dlouhý umýt si ho je ve snu nenapadne aspoň většinou z toho pak rostou ženám knírky báječná věc spřáhnout se v mém věku s hezkým mladým básníkem hned zrána si je rozhodím uvidím jestli mi vyjde karta nebo sama zkusím dámu spárovat uvidím jestli se mi to splní nač přijdu kdeco si přečtu a prostuduji nebo se kousek naučím nazpaměť až zjistím co má rád a tak mě nebude pokládat za hloupou jestli si myslí že jsou všechny stejné já ho zas naučím to druhé od hlavy k patě bude mít slastný pocit až pode mnou omdlí bude pak o mně psát milenec a milenka taky do novin to přijde s našimi fotkami až bude slavný Ach ale co si s ním nakonec počnu s tím druhým

ba ne to by dělat neměl copak nemá v nátuře špetku manýr a moresů a vůbec že mě plácne po zadnici za to že mu neřeknu Hughe ten tupec co nerozezná poezii od cikorie to má člověk z toho když je neodkáže do příslušných mezí přímo přede mnou si tamhle na židli zuje boty a stáhne kalhoty drzoun jeden ani s dovolením neřekne a sprostě se přede mě postaví v poloviční košili jakou oni schválně nosí jako nějaký kněz nebo řezník nebo nějaký ten harušpekoun[^330] za časů Julia Caesara svým způsobem má to se ví recht že si žije jen pro zábavu zrovna jako bych ležela v posteli s kýmpak se lvem božínku sympatičtější by byl takový starý Lev inu to snad jen proto že byly v krátké spodničce tak kypré a svůdné že neodolal i mě občas mužští vzrušují těm je hej slast ženského těla vychutnají dosyta jsme pro ně vždycky takové oblé a bílé škoda hned bych si to s některým pro změnu prohodila a vyzkoušela si ten krám co se na nás jen se ho dotknem pevně přitom hebce ztopoří strýček Honza ho má dlouhý zaslechla jsem uličníky jak jsem zahýbala do Marrowbone Lane teta Mary ji má zas chlupatou bylo už šero a oni věděli že jde kolem děvče vůbec jsem se nezačervenala proč bych taky vždyťje to přirozená věc jen jí ho ten dlouhý majzni rovnou do chlupajzky ono to nakonec znamená zarazit hůlku do smetáku celí oni ti mužští vyberou si podle gusta kterou chtějí vdanou nebo veselou vdovu nebo dívku jako v těch domcích za Irish Street kdepak my abychom byly pořád přivázány na řetězu jenže já se na řetěz přivázat nedám ani nápad jak se rozkurážím ať si hloupý manžel žárlí jak chce proč bychom všichni nezůstali zadobře nač se hádat manžel jí přišel na její spády inu nevídáno tak přišel co se stalo odestát se nemůže ať dělá co dělá je z něho coronado[^331] kvůli manželce se pak vrhne do druhé šílené krajnosti jak je to v takových Sličných tyrankách na manžela a manželku člověk ovšem kloudně nevzpomene on touží po ženě a tu dobude načpak nám byly dány všechny touhy to bych ráda věděla copak za to mohu dokud jsem mladá však je to div že ze mě není předčasně zestárlá scvrklá babizna žít s takovým rampouchem celý čas mě neobejme leda občas jak spí na opačném konci snad ani neví koho chlap který líbá ženu na zadnici nestojí za starou belu nakonec políbí kdeco nepřirozeného a nadobro bezvýrazného všeho všudy 2 hrboly tuku udělat to mužskému fuj taková sprostá hovádka už to pomyšlení mě děsí líbám vám nohy seňorito na tom něco je však taky u nás líbal dveře do předsíně ano takový pomatenec kromě mě nikdo jeho potrhlé nápady nechápe vždyť jsem žena která snad aby vypadala mladě touží dát se 20krát za den obejmout ať už od kohokoli jen když se zamiluje do ní a ona do něho když ten po kom touží není po ruce Panebože kolikrát jsem se za tmavé noci odhodlávala obejít nábřeží kde mě nikdo nezná a splašit nějakého zrovna přistálého námořníka který do toho bude celý žhavý a houby se bude starat čí jsem jen aby si to honem někde v průjezdu odbyl nebo zas nějakého divošského cikána u Rathfarnhamu se utábořili poblíž Bloomfieldovy prádelny aby se jim líp kradlo chytla jsem se na nápis vzorná prádelna a párkrát jsem si tam něco poslala pokaždé mi vrátili nějaký starý krám staré punčochy ten šibal s roztomilýma očima co si loupal prut mě potmě přepadne a beze slova mě u zdi orajtuje nebo nějaký vrah ten či onen i oni to dělají to ocylindrované panstvo nějaký královský rada bydlí někde v těch končinách vyšel z Hardwicke Lane protože ten večer vyhrál na boxerském zápase jen kvůli mně to se ví nás vyčastoval rybami podle kamaší a chůze jsem ho hned poznala za chvilku jen se ohlédnu a ona po něm odtamtud vyšla nějaká sprostá běhna on si jde potom domů za ženou jenže ti námořníci jsou myslím zpoloviny prolezlí chorobami Ach propánakrále hni tou kostrou odsud jen si ho poslechni větříky jež vzdechy moje k tobě přivanou jen ať spí a vzdychá slavný Osnovate Don Poldo de la Flora kdyby tak věděl jak mi ráno v kartách vyšel měl by proč vzdychat nad brunetem v úzkých mezi 2 sedmičkami dokonce zabásnutým bůhví co zas tropí o čem nevím a já se mám trmácet do kuchyně a chystat velkomožnému pánovi snídani on si zatím poleží zachumlaný jak mumie to tak lítat jak hadr na holi máš mě vidět prokaž jim ohledy a hned jsou na tebe jak rasi ať si říká kdo chce co chce líp by bylo světu kdyby mu vládly ženy ty by se nepobíjely a nevraždily kdopak kdy viděl aby se ženy válely po zemi ožralé jako muži nebo prohrávaly poslední groš v kartách nebo utrácely za koníčky vždyť žena ať dělá co chce ví kdy má přestat oni by přece bez nás nebyli na světě co je to být žena a matka vůbec nevědí jak by taky mohli co by si počali kdyby neměli matku která se o ně stará tu já jsem vůbec neměla nejspíš proto on teď po nocích hýří knih a studií si nehledí a doma nebydlí asi kvůli neustálým výstupům trapná věc mít skvělého syna a vůbec si toho nevážit já nemám žádného to se na něho nevzmohl já za to nemohla udělali jsme to jak jsem pozorovala ty dva psy jak se na liduprázdné ulici odzadu derou na fenu celá zkrušená jsem z toho byla snad jsem ho neměla pochovávat v tom bílém vlněném živůtku co jsem s pláčem pletla spíš ho dát nějakému chudému děcku věděla jsem že už další mít nebudu poprvé k nám přišla smrt nikdy to už s námi nebylo takové jako dřív Ach už se nad tím nebudu rozesmutňovat pročpak tu nechtěl přenocovat pořád jsem měla dojem že si přivedl někoho cizího to raděj bloumá po městě stýká se s bůhvíjakými bludičkami a kapsáři být živa chuděra matka by mu to neschvalovala a nadobro si ničí život ale hodina je to rozkošná taková tichá návrat domů z tanečních jsem mívala moc ráda ten noční vzduch oni mají známé s těmi si popovídají my žádné nemáme buď zatouží po něčem co nedostane nebo se zas vyskytne ženská která člověka klidně probodne nožem to se mi na ženách protiví není divu že s námi tak zacházejí jsou strašné čubky to z těch trampot jsme asi tak kousavé já taková nejsem klidně se mohl tamhle v druhém, pokoji vyspat na pohovce nejspíš se chlapecky ostýchal ještě mu není dvacet že jsem hned vedle slyšel by mě na nočníku arrah to je toho Dedalus tak nevím nějaké gibraltarské jméno Delapaz Delagracía jména tam měli čerchmantsky divná otec Rosales y Reilly ze Santa Maria co mi dal růženec Rosales y Reilly v Calle las Siete Revueltas a Pisimbo a paní Opissová v Government Street Ach to je mi jméno mít je tak se jdu rovnou utopit Ach jé a ty uličky Rajská rampa a Kateřinská rampa a Rodgersova rampa a Grutchettsova rampa a schody v čertově průlomu inu mohu já za to že jsem třeštidlo a to tak trochu jsem Bůh je mi svědkem proti tehdy se necítím ani o den starší jestlipak ještě svedu něco španělsky como esta usted muy bien gracias y usted[^332] vida ještě jsem to nezapomněla jak jsem myslela holt mluvnice podstatné jméno je název osoby nebo místa nebo věci škoda nikdy jsem se nepustila do toho románu co mi půjčila nevrlá paní Rubiová od Valery otazníky tam byly z obou stran vzhůru nohama věděla jsem že stejně odtamtud odejdem já mu to povím španělsky on mi to zas poví italsky uvidí že nejsem tak zaostalá škoda že tady nezůstal byl asi chudáček k smrti utrmácený a tuze potřeboval pořádně se vyspat do postele bych mu snídani přinesla s menší topinkou na noži ne kdepak z toho bývá smůla a kdyby ta bába zas roznášela řeřichu a něco hezkého a chutného v kuchyni je pár oliv ty mu možná přijdou k chuti ani podívat jsem se na ně v Abrines nemohla zahraju si na criadu[^333] pokoj vypadá slušně co jsem v něm všechno přestavěla vida pořád mi něco říkalo sama se mu musím představit okem mě jakživ nespatřil bude to legrace já jsem jeho žena nebo před ním jak v rozespalosti nebude vědět kde je budu dělat že jsem ve Španělsku dos huevos estrellados seňor[^334] božínku co za potrhlosti se mi někdy rojí v hlavě velká legrace by to byla kdyby tak u nás bydlel proč ne pokoj nahoře je prázdný a v zadním pokoji je Millyino lůžko u stolu co tam je si při tom svém čmarykování může studovat a psát a zrána v posteli podle libosti číst jako já když chystá snídani pro 1 může ji chystat pro 2 na ulici mu podnájemníka shánět nebudu kdepak jen protože si najme takovou haluznu s inteligentním vzdělaným člověkem si ráda popovídám opatřím si pěkné červené trepky jaké prodávají ti Turci s fezem nebo žluté a pěkný poloprůsvitný župánek dávno po něm toužím nebo takový nějaký ranní kabátek s broskvovými květy jaký kdysi prodávali u Walpola za pouhých 8 a půl nebo 18 a půl šilinku nebo mu to jednou udělám kvůli a ráno vstanu té Cohenovy staré postele mám po krk třeba si zajdu na trh prohlídnout zeleninu a kapustu a rajčata a mrkev a všelijaké nádherné ovoce dovážené ve vší kráse a svěžesti kdoví kterého prvního mužského potkám oni prý na to zrána číhají říkávala Dillonovic máma jojo a taky navečer tak ona chodila na mši chtěla bych velikánskou šťavnatou hrušku co se v ústech rozplyne jako když jsem mívala zvláštní chutě potom mu prsknu vajíčka a čaj v dvojuchém šálku co mu dala snad aby měl hubu ještě větší mou smetánku by taky rád už vím co udělám rozjařeně se budu procházet přitom prozpěvovat sem tam nějaký úryvek potom mi fa pietà Masetto potom se začnu strojit k odchodu presto non son più forte[^335] navléknu si nejlepší košili a kalhotky ať se na mně očima napase až se mu postaví do haptáku a dám mu na vědomí jestli mu šlo o to aby měl ženu opiglovanou tak ji má a mordyjánsky opiglovanou až skoro do chřtánu ne od něho 5krát nebo 6krát po sobě tamhle je šmouha od jeho chámu na čistém prostěradle zažehlit ji mě ani nenapadne to by mu mělo stačit jestli mi nevěříš sáhni mi na život jestli mi ho nepostaví a sama si ho tam nevrazím mám sto chutí podrobně mu to vylíčit a přede mnou mu ho nechat udělat dobře mu tak on za to může že jsem cizoložnice jak říkal na galérii ten trouba Ach to je toho jestli je to jediná špatnost jakou v tomto slzavém údolí pášu bůhví nestojí to za řeč dělá to jedna jako druhá jenže se s tím snad tají snad jen proto je tady žena jinak by nás On takové nestvořil tak vábné pro muže jestli mi tedy bude chtít políbit zadnici spustím kalhotky a v životní velikosti mu ji do ksichtu roztáhnu až mi strčí jazyk do díry kam až stačí do samého tělíčka a potom mu řeknu že bych potřebovala 1 libru možná 30 šilinků řeknu mu že bych si chtěla koupit prádlo jestli mi je dá o moc nepřijde nechci z něho vyždímat co se dá jako to dělají druhé kolikrát jsem si mohla vyplnit několikaliberní šek a podepsat ho za něho párkrát si ho zapomněl zamknout stejně to sám neutratí nechám ho to udělat odzadu jen když mi lepší kalhotky neumaže Ach snad se nedá nic dělat budu se tvářit lhostejně na pár věcí se ho zeptám podle odpovědi poznám co s ním je on nic neutají znám ho skrz naskrz sevřu pevně zadek a utrousím pár oplzlostí třeba hovno v laterně nebo vyliž mi prdel nebo co potrhlého mě zrovna napadne a potom na to zavedu řeč že ano Ach počkej pacholíčku hned to bude budu přitom veselá a vlídná Ach vždyť já jsem zapomněla na to krvavé svinstvo fuj člověk neví jestli se má smát nebo brečet nad tím povidlovým a jablečným potvorstvem ba ne nechám si na sobě staré věci tím líp bude to pikantnější sakra ani nebude vědět jestli to tam udělal nebo neudělal každý starý cár je pro tebe dobrý potom si ho bez dlouhých cavyků utřu ten jeho výpustek a odejdu z domu ať čučí na strop kampak zmizela a touží po mně jedině takhle čtvrt na kolik taková zásvětní hodina v Číně zrovna vstávají a češou si copánek no a zakrátko zazvoní na jitřní jeptišky nikdo jim nechodí rušit spánek leda sem tam nějaký kněz na noční pobožnost budík od vedle se za kuropění rozřinčí div se nezblázní jestlipak si zdřímnu 1 2 3 4 5 co to zas vymyslili za hvězdicové květy mnohem hezčí byla ta tapeta v Lombard Street trochu se tamtomu podobala ta zástěra co mi dal jenže jenže jsem ji měla na sobě celkem dvakrát raděj tu lampu stáhnu a zkusím to znova abych brzo vstala a zašla do Lambert Street tam vedle Findlatera a dala si od nich poslat květiny a rozestavit je po domě kdyby ho k nám zítra přivedl vlastně dnes ba ne pátek je nešťastný den nejprve se musí trochu poklidit prach se mi tu usazuje i ve spaní potom si zamuzicírujeme a zakouříme já ho budu nejprve doprovázet klávesy na klavíru musím vyčistit mlíkem copak si vezmu na sebe mám si vzít tu bílou růži nebo ty kouzelné zákusky od Liptona moc ráda mám vůni luxusního krámu libra 7 a půl penny nebo ty drahé třešňové s růžovou polevou libra 11 penny pár liber to se ví doprostřed stolu pak nějaký pěkný květináč lacino se počkat kde jsem ho to onehdy zahlídla květiny mám tak ráda nejraděj bych kdyby celý dům překypoval růžemi Pane na nebi není nad přírodu pusté hory potom moře a šumot vln potom luzná krajina s ovesnými a pšeničnými lány a vším možným a pěkný dobytek co tam bloumá hned člověku srdce okřeje při pohledu na řeky a jezera a květiny všech tvarů a vůní a barev i z příkopů pučí petrklíče a fialky to je příroda jsou takoví co říkají Bůh není zlámanou grešli bych za jejich učenost nedala pročpak sami něco nestvoří kolikrát jsem se ho ptala ti ateisti či jak si říkají proč si napřed špínu nevydrbou když pak mají smrt na jazyku skučí po knězi proč no protože mají špatné svědomí a bojí se pekla ano já je znám kterápak bytost byla ve vesmíru první než ještě vůbec někdo byl která ha to nevědí jen ať zkusí zabránit slunci aby zítra nevyšlo pro tebe svítí slunce řekl mi tenkrát jak jsme spolu leželi mezi rododendrony na howthské výspě měl na sobě oblek z šedého tvídu a na hlavě slamák tenkrát jsem ho k tomu pohnula že mi řekl o ruku kousek makového koláče jsem mu z úst podala byl přestupný rok jako teď ano před 16 lety božínku byla jsem jak bez dechu po té dlouhé puse ano jsem prý horská květina ano květiny jsme celým svým ženským tělem jakživ neřekl nic pravdivějšího a pro tebe dnes svítí slunce ano tím se mi zalíbil poznala jsem že chápe nebo cítí co je to žena a věděla že si s ním vždycky poradím a tak jsem mu poskytla tolik slasti kolik jsem mohla až jsem ho dostala k tomu že mě požádal ať řeknu ano napřed jsem neodpovídala jenom po moři a obloze jsem se rozhlížela a myslela na všelico o čem nic neví na Mulveyho a pana Stanhopa a Hester a tátu a starého kapitána Grovese a na matrózy jak hrají všecko letí co peří má a skok přes hřbet a mytí nádobí jak tomu říkali tam na přístavní hrázi a na strážného před guvernérským domem s tím cancourem ovinutým kolem bílé přílby chudák napolo upečený a na španělská děvčata v šálách a s vysokými hřebeny a na ranní dryáčnictví Řeků a židů a Arabů a verbeže ze všech koutů Evropy a na Duke Street a na trh s drůbeží jak to kvokalo a kdákalo před Larbym Sharonem a na ubohé oslíky jak v rozespalosti škobrtali a na záhadné chlapy zahalené do plášťů co tam na schodech spějí a na velikánská kola býčích kar a na starý tisíciletý hrad a na švarné Maury v bílém a v turbanu jako králi jak zvou člověka do krámku na posezení a na Rondu se starými okny posad[^336] mříž zakrývala třpytný zrak jen železo líbal milenec a na pootevřené noční vinárny a kastaněty a na ten večer jak jsme v Algecirasu zmeškali parník hlídač si klidně chodil se svítilnou Ach a na moře občas ohnivě karmínové a na nádherné západy slunce a na roztodivné uličky a růžové a modré a žluté domy a na růžové sady a jasmín a fuchsie a kaktusy a na Gibraltar mých dívčích let kde jsem byla horská květina ano do vlasů jsem si zastrkovala růži jako andaluzská děvčata mám nosit červenou ano a na to jak mě pod maurskou hradbou políbil a já jsem si řekla ten nebo ten co na tom potom jsem ho očima požádala ať mě znovu požádá ano a on mě potom požádal ať ano řeknu ano má horská květino a nejprve jsem ho pažema objala a stáhla k sobě až ucítil má navoněná ňadra ano a srdce mu bušilo jak divé a ano řekla jsem ano chci Ano.

_Terst – Curych – Paříž, 1914–1921_

</section>

[^1]: Přistoupím k oltáři božímu.

[^2]: Zlatoústý.

[^3]: Algernon Charles Swinburne (1837–1909), angl. básník.

[^4]: Po vínově rudém moři;  z Homérovy _Odysseje_.

[^5]: Moře! Moře!; z Xenofontovy _Anabáze_.

[^6]: Pupek.

[^7]: Mater Misericordiae, Richmond – nemocnice v Dublinu.

[^8]: Nechť tě obklopí liliový zástup zářících vyznavačů, nechť tě přivítá plesající sbor panen. (Irská modlitba nad umírajícím.)

[^9]: Ve jménu Otce i Syna i Ducha svatého.

[^10]: A v jednu svatou všeobecnou a apoštolskou církev; vyznání víry, součást mše.

[^11]: Hrome! Panebože!

[^12]: Láska matčina; láska k matce.

[^13]: Po přímých cestách.

[^14]: Cena Paříže, vyznamenání.

[^15]: Mistr všech vědoucích (tj. Aristoteles), z Dantova _Pekla_.

[^16]: Po sobě.

[^17]: Vedle sebe.

[^18]: Věčný zákon.

[^19]: Biskupský pláštík.

[^20]: Doslova: Přines s sebou; soudní obsílka.

[^21]: Ať odpočívá v pokoji.

[^22]: Na stráž!; z Verdiho _Trubadúra_.

[^23]: Úvodní árie.

[^24]: Slez dolů, plešatče, abys příliš nezplešatěl.

[^25]: Ó ano, jistě!

[^26]: Doslova: velký rok; nesmírná doba.

[^27]: Kdo vás přivedl do tohoto trapného stavu?

[^28]: Holub, Josefe.

[^29]: Teplé mléko.

[^30]: Králíku.

[^31]: Loterie, terno.

[^32]: Život Ježíšův.

[^33]: To víš, je to legrační. Jsem socialista. Nevěřím v boží existenci. Tátovi to nesmím říct.

[^34]: On věří?

[^35]: Můj otec ano.

[^36]: Konec.

[^37]: Fyzika, chemie a přírodověda.

[^38]: Zadělávané plíčky.

[^39]: Boulevard St. Michel.

[^40]: On, to jsem já sám.

[^41]: Ještě dvě minuty.

[^42]: Zavřeno.

[^43]: Haha!

[^44]: Cože?

[^45]: Baletní sukýnka.

[^46]: Dlouhé bílé kalhoty a krátké červené; název humoristických časopisů.

[^47]: Řezy.

[^48]: Krém bretonského pudinku.

[^49]: Půl žejdlíku!

[^50]: On je Ir. Holandský? Sýr ne. Irové, my dva, Irsko, víte? To jo!

[^51]: Na zdraví!

[^52]: Slečna.

[^53]: Děvče pro všechno.

[^54]: Můj syn.

[^55]: Pramice uvízlá v písku.

[^56]: Přemýšleje o hrozných věcech.

[^57]: Samozřejmě.

[^58]: Bratr čuník.

[^59]: K tobě všeliké tělo přijde; _Žalm 65, 37_.

[^60]: Spíše.

[^61]: A viděl Bůh. A bylo velmi dobré; Genesis 1, 31.

[^62]: Hle, jak malá nožka!

[^63]: Dni i noci kvílí nad utrpěnými křivdami.

[^64]: Onen totiž Lucifer, jenž nezná západu. (Z obřadů svěcení svící na Bílou sobotu, Lucifer = Světlonoš, Jitřenka.)

[^65]: No dobře.

[^66]: Tam ruku dám ti; z Mozartova _Dona Giovanniho_.

[^67]: Zda chci či nechci; z Mozartova _Dona Giovanniho._

[^68]: Sladké nic nedělání.

[^69]: Stavovská solidarita, morálka.

[^70]: Ejhle člověk! – Pilátův výrok o Ježíšovi.

[^71]: Iesus Nazarenus Rex Iudaeorum – Ježíš Nazaretský, král židovský.

[^72]: Iesus Hominum Salvator – Ježíš, spasitel lidí; In hoc Signo (vinces) – V tomto znamení (zvítězíš); In Hac Salus – V tomto (kříži) spása.

[^73]: Stála Matka, mariánský hymnus.

[^74]: Kdo je člověk!

[^75]: Španělská pleť.

[^76]: Jak chví se srdce mé; z Mozartova _Dona Giovanniho_.

[^77]: Nevcházej v soud se služebníkem svým, Pane. _Žalm 142, 2_.

[^78]: A neuveď nás v pokušení; z _Otčenáše_.

[^79]: Do ráje (ať doprovodí tě andělé); pohřební zpěv.

[^80]: Nechť má tělo.

[^81]: O mrtvých nejinak než dříve, tj. stejně jako dříve – jen dobré.

[^82]: Pesach, židovské Velikonce.

[^83]: Slyš, Izraeli, Hospodin Bůh náš, Hospodin jeden jest.

[^84]: Léta Páně.

[^85]: Říše římská.

[^86]: Vstupte, děti!

[^87]: Pane, smiluj se!

[^88]: Pokoj bychom vyprosili tobě… porozprávět sobě… neb vichr právě ustal ve své zlobě; z Dantovy _Božské komedie_, přel. O. F. Babler.

[^89]: V tom vzduchu šerém; z Dantovy _Božské komedie_, přel. O. F. Babler.

[^90]: Tak pokojná ta auriflamma (praporec); z Dantovy _Božské komedie_, přel. K. Vrátný.

[^91]: Větší touhou, zírat zas, mě zažeh; z Dantovy _Božské komedie_, přel. K. Vrátný.

[^92]: Itálie, učitelka umění.

[^93]: Zákon odvety; z knihy _Exodus_.

[^94]: Byla kdysi Trója; z Vergiliovy _Aeneidy_.

[^95]: Žádné statky.

[^96]: Bůh to byl, jenž poklid tento mi zjednal; z Vergiliových _Zpěvů pastýřských_, přel. O. Vaňorný.

[^97]: Naše věc je svatá; z opery _Hugenoti_ od. G. Meyerbeera (1791–1864).

[^98]: Don Giovanni! K tomuto kvasu jsi mne pozval! Z Mozartova _Dona Giovanniho,_ přel. R. Vonásek.

[^99]: A on pak trubku udělal si z řiti; z Dantovy _Božské komedie_, přel. O. F. Babler.

[^100]: Zdráv buď, Mistře.

[^101]: Předpeklí.

[^102]: Ani nejmenovat!

[^103]: Člun je na souši. Jsem kněz. – Slova z irského slabikáře.

[^104]: Pohledem člověka zahubí (bazilišek).

[^105]: Kraj mládí; v keltské mytologii blažené bezčasí.

[^106]: Běhna.

[^107]: Čemu se posmíváš, tomu budeš sloužit.

[^108]: Je Velký pátek!

[^109]: Ještě dvacet sous. Budeme dělat prasečinky. Minet? Chceš?

[^110]: Rozvod od stolu a lože.

[^111]: Tvary slovesa močit.

[^112]: Měli by mě zarazit.

[^113]: Ba co více. V lidské společnosti záleží nejvíce na tom, aby byla láska mezi mnohými.

[^114]: Oroduj za nás.

[^115]: Polib mi prdel! Srdíčko moje.

[^116]: Praví Eglinton Posloupnopisec.

[^117]: V ten čas, kdy život náš je na půl cestě; z Dantovy _Božské komedie_, přel. K. Vrátný.

[^118]: Ještě víc. Podnes. Znovu. Potom.

[^119]: Sebetrapič – název antického dramatu a též básně Ch. Baudelaira.

[^120]: Býk ověnčený k oběti.

[^121]: Štěpánovo děvče. Ano, jeho. Gelindo se rozhodne, že nebude Š. D. milovat.

[^122]: Otče, pravil; padající Ikarus volá svého otce podobně jako Kristus na kříži.

[^123]: Co chcete?

[^124]: Našel jsem to! Už to mám!

[^125]: Já sám.

[^126]: _Summa_ proti pohanům od Tomáše Akvinského.

[^127]: Irský bůh lásky a krásy.

[^128]: Náš přítel.

[^129]: _Třicetiletá_ – Balzakův román.

[^130]: V pravdě je hodné a spravedlivé; počátek eucharistické modlitby při mši.

[^131]: Počet vyvolených.

[^132]: Ejakulace semene do ženského přirození.

[^133]: Tvořit beránky.

[^134]: Bože, ku pomoci.

[^135]: Reš (hebrejská číslice): Blahoslavení neposkvrnění: Počátek slov tvých jest pravda: na věky všickni soudové spravedlnosti tvé. _Žalm 118_.

[^136]: Sin (hebrejská číslice): Knížata pronásledovala mne bez příčiny: a slov tvých strachovalo se srdce mé.

[^137]: Taky jsem míval takové názory, když jsem byl mladičký jako vy. Potom jsem se přesvědčil, že svět je dravec. Škoda. Vždyť váš hlas… byl by zdrojem příjmu, jen do toho. A zatím se obětujete. Oběť nekrvavá.

[^138]: Doufejme.

[^139]: Dejte na má slova. Uvažujte.

[^140]: Budu uvažovat.

[^141]: Ale vážně, hm?

[^142]: Vida. Přijďte za mnou a myslete na to.

[^143]: Nashledanou, Mistře. A děkuji.

[^144]: Není za co. Promiňte. Všechno nejlepší.

[^145]: Nerozluštitelné kabalistické zaklínadlo.

[^146]: Hluboký hlas, bas.

[^147]: Chtěl jsem z přinucení.

[^148]: Poslední módní výkřik.

[^149]: Ve městě, u moře.

[^150]: Milostně, leč nepříliš.

[^151]: Celá láska se mi zjevila, upřel jsem na ni pohled; z Flotowovy opery _Marta_.

[^152]: Komorní hudba. Nočník.

[^153]: Zde v těch kobkách svátosti; z Mozartovy _Kouzelné flétny_, přel. J. K. Chmelenský.

[^154]: Má vina.

[^155]: Příteli.

[^156]: Buď zticha.

[^157]: Houbovité tělísko.

[^158]: Ve chvíli smrti při popravě.

[^159]: Mečík krvavý.

[^160]: Irský pozemní hokej.

[^161]: Družina.

[^162]: Pro veřejné blaho.

[^163]: Irský přípitek.

[^164]: Irský národ; jméno vlasteneckého sdružení.

[^165]: Přestaň.

[^166]: Příčetný.

[^167]: Naplivat na Angličany! Věrolomný Albion!

[^168]: Třesky plesky.

[^169]: V zahradě.

[^170]: Německá sentimentální vojenská píseň.

[^171]: V lůně matčině.

[^172]: Zjevení Páně neboli Tří králů.

[^173]: Vstaň, osvěť se (Jeruzaléme).

[^174]: Všickni … ze Sáby přijdou.

[^175]: Spomožení naše ve jménu Páně. – Který stvořil nebe i zemi. – Pán s vámi. – I s duchem tvým.

[^176]: Bože, jehož jménem se veškerenstvo posvěcuje, vylej své požehnání na toto stvoření: a učiň, aby kdožkoli jich podle zákona i vůle s díkučiněním požívati bude, skrze vzývání Tvého přesvatého jména tvým působením tělesného zdraví i duševní záštity dosáhl skrze Krista Pána našeho.

[^177]: Velevážený pan.

[^178]: Spojka „a“.

[^179]: Sbohem, milý kamaráde! Sbohem!

[^180]: Mše za zemřelé.

[^181]: Zkratky nehorázných titulů, podle E. Kreutzera znamenají: Podvazkový rytíř, Rytíř sv. Patrika, Chrámový rytíř (tj. zednář), Tajný rada, Rytířský komandér lázeňského řádu, Poslanec, Smírčí soudce, Bakalář lékařství, Řád za vynikající službu, Sodomita, Vrchní štolba, Člen Královské irské akademie, Bakalář práv, Doktor hudby, Chudinský opatrovník, Člen Trojické koleje v Dublinu, Člen Královské irské univerzity, Člen Královské irské lékařské koleje, Člen Královské irské chirurgické koleje.

[^182]: Pěkná podívaná!

[^183]: Té neskonalé (svátosti) – hymnus od Tomáše Akvinského.

[^184]: Chléb z nebe dal jsi jim.

[^185]: Mrzutost.

[^186]: Chvalte Hospodina všickni národové; _Žalm 116_.

[^187]: Prádlo.

[^188]: Správně: La causa è santa, tj. svatá věc.

[^189]: Vari z cesty; píseň irského básníka Ch. G. Duffyho.

[^190]: Dobrou noc, slečno. Muž miluje krásnou dívku.

[^191]: Následným účinkem.

[^192]: Panno a matko, dcero syna svého; z Dantovy _Božské komedie_, přel. K. Vrátný.

[^193]: Petr rybář = papež.

[^194]: Aby se poznalo tělesné tajemství našeho pohlaví.

[^195]: Modlete se, bratři, za mě.

[^196]: Kde, jak.

[^197]: Štěpánská píseň.

[^198]: Smrt policajtům!

[^199]: Slintavka.

[^200]: Taková a tak veliká je zkaženost této doby, římští občané, že naše vdané paní mají raději chlípná lechtání kdejakého libyjského polomuže než pořádné moudí a strmé ztopoření římských centuriónů.

[^201]: Ale jistě… tisíceré díky.

[^202]: Obchodník s pláštěnkami.

[^203]: Ploditel, tj. Mulligan.

[^204]: U něho… hrome… vážně.

[^205]: To jsou dvě věci.

[^206]: Těhotná.

[^207]: Plod bez srdce v plodu.

[^208]: Budiž!

[^209]: Mrtvé moře.

[^210]: Porod.

[^211]: Čich.

[^212]: Všechno pomíjející, z Goethova _Fausta_.

[^213]: Nebe.

[^214]: Dojil jsi krávu mrzutost. Teď piješ sladkého mléka jejího vemene. – Z Nietzschovy _Tak pravil Zarathustra_, přel. O. Fischer.

[^215]: Skrze bohyni Partulu a Pertundu, teď je čas pít; Partula byla římská bohyně porodu, Pertunda obcování.

[^216]: Hodnověrnost. (V Irsku dostal napít podle zákona i po zavření hospody každý, kdo hodnověrně prokázal, že přichází ze vzdálenosti 4 mil.)

[^217]: Požehnej vás Všemohoucí Bůh, Otec a Syn.

[^218]: Kupředu, děti!

[^219]: Cca 5,5 km, perská míra vzdálenosti.

[^220]: Matka mě oženila.

[^221]: Všichni se napijeme absintu, čert ať nám vezme zadek.

[^222]: Dobrou noc vespolek.

[^223]: Na vaše (zdraví).

[^224]: Veseliti se budou na ložích svých; _Žalm 149, 5._

[^225]: Aby se naplnilo písmo.

[^226]: Viděl jsem vodu vytékající z chrámu od boku pravého, aleluja.

[^227]: (Trochu vyšším hlasem.) A všichni, na něž voda splynula.

[^228]: (Slavnostně.) Spaseni jsou.

[^229]: Krásná nelítostná paní; báseň J. Keatse (1795–1821).

[^230]: K bohyni, která obveseluje mladost mou.

[^231]: Dobrý večer, slečno Blanko, co je to za ulici?

[^232]: Mabbot Street.

[^233]: Ano, vím, tatínku.

[^234]: Gojská zábava.

[^235]: Jak chví se srdce tvé?

[^236]: Každý má jiný vkus.

[^237]: Dostatečný důkaz.

[^238]: Černá jsem, ale krásná, dcery jeruzalémské; zkomolená _Píseň Šalamounova_.

[^239]: Komu to prospívá?

[^240]: Buď nastotisíckrát vítán.

[^241]: Jak krásný je tvůj král, Izraeli.

[^242]: Motlidba před židovským Dlouhým dnem.

[^243]: Zvěstuji vám velikou radost. Máme kata. (Parafráze slov, jimiž se vyhlašuje nový papež.)

[^244]: Šťastný svazek. (Parafráze na Culpa Felix – Šťastná vina z velikonoční liturgie.)

[^245]: Jdoucí na smrt tě zdraví.

[^246]: Počátek hebrejské abecedy a další hebrejské výrazy.

[^247]: Nevtipný příběh je kočár bez koně.

[^248]: Neporušená panna.

[^249]: Židovký puch.

[^250]: Leopoldovo narození.

[^251]: A nazváno bude jeho jméno Emmanuel.

[^252]: Nebesa vypravují slávu boží_; Žalm 18, 1._

[^253]: Ale, hergot… Mladost radost. Ať se mládí vydovádí.

[^254]: Tak to je.

[^255]: On přichází! Jsem to já! Muž, který se směje! Prvotní člověk!... Pánové a dámy, sázejte!... Sází se!... Už to nejde.

[^256]: Argument k ženě.

[^257]: Živote můj, miluji tě; z Byronovy básně.

[^258]: Zhřešil jsem!

[^259]: Zde v hampejzu, kde rozbili jsme stan; (z Villonovy _Závěti_).

[^260]: Bez okolků.

[^261]: Daruj nám pokoj.

[^262]: Neukojené prahnutí / zpytavá žena / nás všechny zničí; (zkomolený úryvek z Wagnerovy _Valkýry_).

[^263]: A vyvýšeni budou rohové spravedlivého; _Žalm 74, 11_.

[^264]: Dráždivé spodní prádlo. Olala. Ten má frňák.

[^265]: Ať žije upír!

[^266]: Hovnajs!

[^267]: Všichni dopředu! Poklonit se! Všichni na místo!

[^268]: Čtverec! Dva dopředu!... Vyrovnat!

[^269]: Vpřed! Osm! Skrz! Pozdrav! Pohyb rukou! Křížem!

[^270]: Šuplíky! Dámský řetěz! Košík! Zády k sobě!

[^271]: Pekařka! Kroužky! Můstky! Kolotoč! Šneci!

[^272]: Tančete se svými dámami! Vyměňte si dámy! Podejte své dámě kytičku! Poděkujte!

[^273]: Ale ne, kdepak!... Nebudu sloužit!

[^274]: Ostatně mi do toho nic není.

[^275]: Nemočit.

[^276]: Také v Paříži je to vidět.

[^277]: Ach jé.

[^278]: Božínku!

[^279]: Milý kněže? (název písně J. Banima, 1798–1844).

[^280]: Zemřeme za Irsko!

[^281]: Chvátej loupiti; z _Izaiáše 8, 3_.

[^282]: Pozpátku „Alleluja: nebo kraloval Pán Bůh náš všemohoucí“; praktika při černé mši.

[^283]: Odejde Jidáš. A odšed osidlem se oběsil; (_Mat. 27, 5_).

[^284]: Věrný Achates; nerozlučný druh Aenea ve Vergilově _Aeneidě_.

[^285]: Po cestě.

[^286]: Polosvět.

[^287]: Kolegové, kumpáni.

[^288]: Nejsem neznalá útrap a nešťastným pomáhám ráda; parafráze z Vergiliovy _Aeneidy_, přel. O. Vaňorný.

[^289]: Vzácný pták (tj. bílá vrána).

[^290]: Vypravěč, povídálek.

[^291]: Chladnokrevnost.

[^292]: Indiánská salaš.

[^293]: Pohlednice.

[^294]: Rozhled.

[^295]: Dýka.

[^296]: Rozhřešení.

[^297]: Mezi námi.

[^298]: Rázem.

[^299]: Hlava rodiny.

[^300]: Porušnost o sobě (v zásadě), porušnost případkově (náhodná); _Summa_ Tomáše Akvinského.

[^301]: Ve všem všudy.

[^302]: Nezbytná podmínka.

[^303]: Tlumeně… důvěrníkovi.

[^304]: Roberto okrádá svou běhnu.

[^305]: Sv. Tomáš Buldok.

[^306]: Podle těla.

[^307]: Vlast je tam, kde je dobrý život.

[^308]: Prozatím (propter tempore).

[^309]: Farnost sv. Patrika; tj. ironicky irská církev.

[^310]: Tělnatost.

[^311]: Sklon.

[^312]: Léta jsem promarnil hrou.

[^313]: Vůdce a hrabě; členění dvojsborových vokálních skladeb.

[^314]: O lstivosti Sirén / pějí básníci.

[^315]: Dýchánky.

[^316]: Celý ten rod.

[^317]: Zkomolený závěr písně od J. Jeepa (1582–1644) o ztroskotání lodi.

[^318]: Báseň _Naděje_ od rakouského básníka Naftali Herze Imbera (1856–1909).

[^319]: Potichu.

[^320]: Poutnický nápěv: Když vycházel Izrael z Egypta a dům Jakubův z národu cizího.

[^321]: Venkov ve městě… Tady se člověk uzdraví.

[^322]: Vždy ochotný.

[^323]: Světlost a dokonalost.

[^324]: Radost ze Zákona; židovský svátek.

[^325]: Píseň Šalomounova.

[^326]: Pisoár.

[^327]: Jeho Veličenstvo.

[^328]: Těhotná.

[^329]: Ach, krásný touraineský kraji.

[^330]: Zkomolenina z „haruspex“, tj. vykladač z vnitřností obětin ve starém Římě.

[^331]: Paroháč.

[^332]: Jak se máte? Děkuji, dobře, a vy?

[^333]: Služka.

[^334]: Dvě sázená vejce, pane.

[^335]: Myslím na Masetta… já nevím, co bych ráda; z Mozartova _Dona Giovanniho_, přel. R. Vonásek.

[^336]: Hospoda.
